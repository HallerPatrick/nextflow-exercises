CENTURIA VARIARUM QUÆSTIONUM, Oder/ Ein Hundert Fragen/ von allerley Materien und Sachen.
Samt Uͤnvorgreifflicher Antwort darauff / aus Vornehmer und Gelehrter Leute Schrifften genommen/ und geſamlet.
ULM / Jn Verlegung Georg Wild Eyſen / Buchhaͤndlers.
Gedruckt Jm Jahr 1658 .
Grosguͤnſtiger Leſer/
WAs die Fragen fuͤr groſſen Nutzen ſchaffen/ kan man ohnſchwer auch aus dem abnehmen/ weilen der Gottes: der Rechten: und der Artzney Gelehrten/ auch vieler anderer vornehmer Leute Buͤcher derſelben voll ſeyn: dabey auch gemeinlich die Antwort zu finden; Wiewol es leichter iſt/ zu fragen/ als zu antworten.
Longiore morâ opus eſt, ut ſolvas quæſtionem, quàm ut proponas, ſaget Seneca, in epiſt. 48.
Es brauchet ein laͤngere Zeit/ daß du die Frag auffloͤſeſt/ als das du ſie auffgibeſt/ oder auff die Bahn bringeſt.
Und ſolle man daher nicht von einem jeden Ding Fragen vorlegen; ſondern nur von nuͤtzlichen/ erbaulichen/ ehrlichen/ wohlan ſtaͤndigen/ und zuͤchtigen Sachen; als wie dieſe gegenwaͤrtige ſeyn/ die man aus vieler vornehmer Leute Schrifften/ ſamt der Antwort darauff/ zuſammen geleſen; Weilen die Buͤcher/ daraus ſie genommen/ den meiſten theil nit in teutſcher Sprach geſchrieben/ und ob gleich theils in ſelbiger verhanden/ ſie jedoch nicht Jedermans kauff/ auch nit aller Orten zu bekom̃en ſeyn: und aber dem Vatterland/ und deſſen Jnwohnern/ ſo etwan zu ſolchen Sachen/ wegen ihrer Nutzbar: und Ergoͤtzlichkeit/ in ihrer angebornen Teutſchen Sprach/ davon berichtet zu werden/ Luſt haben/ billich hieriñ zu dienen; Weilen das Vatterland Jhme einen Theil unſerer Geburt zuſchreibet/ und wir demſelben mit dreyen Banden/ als der Freundlichkeit/ der Verwantnus/ und der Unterthaͤnigkeit/ verbunden ſeyn.
Zwar die Antwort/ auf die erwehnte Fragen/ vielleicht nicht allerſeits Jedermann benuͤgen moͤchten:
Wie dann in ſolchen Sachen/ die ſich unterſchiedlich eroͤrtern laſſen/ und uͤbungsweiſe vorgegeben werden/ man nicht einen Richterlichen Ausſpruch thut; auch etwan eine andere Antwort/ als vielleicht Einer in andern ſeinen Schrifften/ gegeben/ den Dingen mehrers nachzudencken/ erfolget; ſo man ſich nicht irren laſſen ſolle; ſonderlich/ weil der/ ſo dieſe Fragen/ mit ihrer Antwort/ alſo zuſammen getragen/ ſie nicht ſelber erdacht/ ſondern/ wie vermelt/ aus anderer Leute Schrifften genommen hat/ und daher dieſelbe/ wann etwan Einem eine Antwort nit gefaͤllig/ darumben anzufechten ſeyn.
Dann Er/ der Collector, ſich in ſolchen Streit nicht legen wird: gleichwol hiebey/ von Jhme/ dieſe Verſicherung geſchihet/ daß er nicht allein ihre/ der Autorum, ſo er benennet/ Mainung auffrecht gegeben; ſondern/ mit auffſchlagen der Stellen/ ſo von Jhnen angezogen werden/ ſo viel moͤglich/ und zubekommen geweſen/ an ſeinem Fleiß nichts ermangeln laſſen/ mit angehencktem Erbieten/ ſo fern derſelbe/ daß ſolche ſeine wolgemeinte Arbeit/ dem grosguͤnſtigen Leſer belieben moͤchte/ vernehmen wird/ dergleichen noch mehrere Fragen herfuͤr zu geben; welchen Er zugleich hiemit der Goͤttlichen Obhut beſter maſſen empfehlen thut.
Jnhalt der Fragen.
1.
OB der Koͤnig Salomo/ Davids Sohn/ ſelig worden ſeye?
2.
Ob ein Menſch allein durch natuͤrliche Wiſſenſchafften von GOTT/ koͤnne ſelig werden?
3. Warumb die Heyden/ die doch vernuͤnfftige Menſchen geweſen/ Bilder/ und Goͤtzen verehret haben?
4. Ob GOTT dem HErꝛn alle Ding gegenwaͤrtig ſeyn?
und ob ſeine Vorſehung ſich allein auf Wichtige/ und groſſe Sachen erſtrecke?
Und wie die Menſchen zu der Sachen Wiſſenſchafft gelangen?
5.
Ob es erlaubt ſeye/ der jenigen Kirchen zu beſuchen/ ſo mit Uns/ in Glaubens Sachen nicht einig ſeyn: Jtem/ ob man mit denſelben umbgehen moͤge?
6.
Ob man mit gutem Gewiſſen/ Einem/ ſo nicht unſerer Religion iſt/ dienen koͤnne?
7. Welche bey den Juͤden/ die vornemſte Feſte geweſen?
Daſelbſt auch von der Juden Monaten.
8. Ob der Juͤden/ Tuͤrcken/ und anderer Voͤlcker/ ſo auſſer der Chriſtlichen Kirchen ſeyn/ Kinder zu tauffen? uñ was bey derſelben Tauff in acht zu nehmen?
9.
Ob die in den Einnoͤdinen/ unter Tuͤrcken/ Tartarn/ und Heyden/ wohnende einfaltige Bauren/ die nichts vom Evangelio wiſſen/ deswegen ſich weꝛden entſchuldigen koͤnnen?
10. Ob bey der H. Tauff die Feinde unſerer Religion zuzulaſſen? wie viel Gevattern zu nehmen?
was mehrers bey ihrer Perſon zu bedencken?
11. Warum GOTT der HERR die heimliche der Menſchen Suͤnde nicht allwegen ſelber offenbare? ſondern der Obrigkeit/ und Andern/ zur Nachforſch: und Entdeckung/ überlaſſe?
12. Ob auff erlangte verzeihung der Suͤnden/ auch allezeit die leibliche/ oder zeitliche Straff/ nachgelaſſen werde?
13. Ob die Kinder ihrer Vaͤtter Miſſethaten zuentgelten?
14. Ob der wahre Samuel/ durch die Zauberin zu Endor/ dem Koͤnig Saul vorgeſtellet worden ſeye? im 1. Buch Samuelis/ Cap. 28.
15. Ob es einem Chriſten erlaubt ſeye/ Krieg zu fuͤhren? und Gewalt mit Gewalt abzutreiben? und durch was ein gemeiner Stand erhalten werde?
16. Ob Geiſtliche Perſonen eines Weltlichen Richters ſtell vertretten moͤgen?
17. Wie die Jungen Leute/ ehe Sie auff hohe Schulen verſchickt werden/ abzurichten?
18. Ob es beſſer ſeye/ wann ein Fuͤrſt guͤtiger/ als gerechter/ iſt?
19. Auff welche Wiſſenſchafften ſich ein Fuͤrſt vornehmlich legen ſolle?
nud von Nutzbarkeit der Hiſtorien.
20. Ob ein Sohn/ ſo in einem Obrigkeits-Stande iſt/ ſeinem Vatter deswegen vorzuziehen ſeye?
21. Ob allezeit nach den Geſaͤtzen zu urtheilen ſeye?
22. Ob den Geſandten erlaubt ſeye/ ihren habenden Befelch zu uͤberſchreitẽ? und ob Sie Geſchenck annehmen doͤrffẽ?
23. Ob in den Beſtraffungen ein Unterſcheid zwiſchen Adelichen/ und Unadelichen/ oder Un Edlen/ zu machen?
24. Ob es erlaubt ſeye/ einen Fuͤrſten mit der Leibſtraff zu belegen?
25. Ob ein Ehebrecherin haͤrter/ als ein Ehebrecher zu ſtraffen?
26. Ob man allezeit/ und an jedem Ort/ die Warheit zureden habe?
27. Ob die Eheverloͤbnuͤſſen wider koͤnnen auffgehebt/ oder vernichtet werden? und ob eine Verſprochene/ allbereit fuͤr ein Eheweib zu achten?
28. Ob Freyungen zu geſtatten?
Ein mehrers von denſelben/ und welche Perſonen derſelben nicht zu genieſſen?
29. Ob eine Obrigkeit geweſen/ wann Adam im Stande ſeiner Unſchuld verblieben waͤre?
30. Wie die Teſtamenten/ oder letzten Willens Geſchaͤffte/ auffzurichten/ und zu ordnen? und von den Zeugen.
31. Was weiter bey den Teſtamenten zu betrachten?
Von den Teſtamenten der Krieges Leute.
Zur Zeit der Peſt.
Der Eltern zwiſchen ihren Kindern.
Zu milden Sachen.
Der Bauren.
32. Was es fuͤr eine Gelegenheit mit Einſetzung der Erben/ auch deren Enterbung habe?
Urſachen der Enterbung.
Von andern Erben/ die man aus freyem Willen einſetzen mag.
Welche nit Erben ſeyn koͤnnen von den Affter: oder nachgeſetzten Erben.
33. Was Codicillen?
34.
Was Fideicommiſſa?
Was Trebellanica?
35. Was die Legata?
Was Falcidia?
Was Legitima.
Inventarium?
36. Was Donatio mortis cauſâ, ſeyen.
37. Wie ein Teſtament/ ſo Vermoͤg der Rechten auffgerichtet worden/ unkraͤfftig gemacht?
Desgleichen/ wie die Teſtamenten eroͤffnet werden?
38. Wie es mit jemands/ ſo kein Teſtament gemacht hat/ Verlaſſenſchafft gehalten werde?
39. Was die Aydſchwuͤr fuͤr einen Nutzen bringen?
40.
Ob Koͤniglich: und Fuͤrſtliche Perſonen/ ſonderbare Erinnerungs-Zeichen ihres zukuͤnfftigen Todes/ haben ſollen?
41. Ob es beſſer geſtanden/ da faſt ein jede Stadt/ und Gebiet/ ihren aignen Koͤnig gehabt?
42. Ob die Unterthanẽ die Obrigkeit geſetzt/ und alſo eher/ als dieſelbe/ geweſt ſeyen?
43. Ob die groͤſſere/ und Volckreicheꝛe Staͤdt gluͤckſeliger/ und ſicherer/ als Andere/ ſeyen?
44. Ob das Kriegsweſen einen zum Edelmann mache? und ob der Adel auch von der Mutter entſtehe?
45.
Ob es einem ſtreitbaren Mann/ ſeinen Feind zu betriegen erlaubt ſeye?
46.
Ob es einem Kriegshelden erlaubt ſeye/ zu fliehen?
47. Ob die Trunckenheit das Verbrechen entſchuldige? vom Taback?
48.
Ob von einem Richter die Wiſſenſchafft der Rechten erfordert werde?
49. Ob die Juden in der Chriſtenheit zugedulden ſeyn?
50. Ob Wirtshaͤuſer/ oder Gaſtherbergen/ anzuſtellen/ und wie man ſich hierinn zu verhalten habe?
51. Ob das Tuͤrckiſche Reich/ ein eintzelich Reich/ oder Monarchia, zu nennen?
52. Ob die Anruffung des Goͤttlichen Nahmens/ ein weſentlich Stuck eines Jnſtruments ſeye?
53. Was man bey den Adern in acht zu nehmen habe?
54. Was man bey der Adern Eroͤffnung/ oder der Aderlaß/ zu bedencken?
55. Ob nicht gewiſſe Adern/ in unterſchiedlichen Leibszuſtaͤnden/ zu eroͤffnen/ wie auch/ gewiſſe Tage/ daran man nicht laſſen ſolle? wie von dem ausgelaſſenen Gebluͤt zu urtheilen?
Was ſonſten man zu thun/ wann es mit den Adern/ nach der Aderlaß/ nit recht ſtehet?
56. Was man beym Schrepfen/ oder Laßkoͤpff anſetzen/ in acht zu nehmen?
Dabey etliche Fragen mit einkommen.
57. Was zu den Augen Zuſtaͤnden?
Was bey den Augen zu betrachten? und was gute Augen zuerhalten diene?
58.
Ob man auch Mittel wider den Ausſatz habe?
59. Wie die Bruͤch geſchehen/ und wie damit/ wie auch mit den Beinbruͤchen zu verfahren?
60. Was wider der Blaſen Zuſtaͤnde (diene?
61. Woher die Harnwinde/ oder kalte Seiche/ deren in der vorgehenden Frag gedacht worden/ entſtehe?
Dabey auch anders mehr/ als von der Harnruhr; wañ man das Waſſer nicht halten kan; Harnbrennen; Blutharnen/ ꝛc. mit einkom̃t.
62. Was diene fuͤr allerley Brand am Leib?
63. Was wider der Daͤrmen Gebreſten? vor des Maßdarm/ oder Afftern/ Ausgang.
Fuͤr die Wuͤrm.
64. Was wider die Grimmen in den Daͤrmen?
65. Was auſſer des Trinckens/ wider den Durſt? uñ woher ſolcher entſtehe?
66. Woher das Fieber entſpringe? und was man wider allerley Fieber gebrauche?
67. Was die Fliegen/ Jtem/ die Floͤ- (he/ vertreibe?
68. Was mache/ Staͤrcke/ und erhalte eine gute Gedaͤchtnus?
69. Woher entſtehe die Geelſucht? und wie derſelben abzuhelffen?
70. Was diene wider Gifft?
Da auch wider etlicher Sachen Gifft/ und ſchaͤdlichkeit/ etwas zu finden iſt?
71.
Was gut ſeye wider der gifftigen und anderer Thiere/ Biß und Stich/ dabey auch unterſchiedliche Mittel/ wie dergleichen Unziefer vertrieben werde/ mit einkommen; davon auch in der folgenden
72. Frag gehandelt wird: Und daſelbſt auch von Omeyſen/ und den Wandlaͤuſen/ oder Wantzen.
73. Was das Obſt/ Trauben/ Eyer/ uñ Fleiſch/ friſch/ und fuͤr Faͤulnus erhalte?
74. Was verurſache den Huſten/ und was diene wider denſelben?
75. Was ſonſten mehrers bey der Bruſt/ deren Reinigung der erwehnte Huſten iſt/ zu betrachten?
Von ſtinckendem/ Jtem/ kurtzen Athem.
Mittel zum eroͤffnen/ und abledigen.
Bruſtgeſchwer.
Bruſt: und Keelen-Schmertzen.
76. Was es fuͤr eine Beſchaffenheit mit der Lungen/ deren in den vorgehenden beeden Fragen/ iſt gedacht worden/ habe?
Und wie deren Gebreſten zu Huͤlff zu kommen ſeye?
77. Was eigentlich die Schwind: oder Doͤrrſucht?
Und ob man auch Mittel wider dieſelbe habe?
78. Ob die feiſten Leiber mehr Gebluͤts/ als die Magern haben?
79. Ob man mehrers von den Lebendigen/ als den Todten/ mit einer Seuch koͤnne angeſteckt werden?
80.
Woher iſt das Sprichwort entſtanden/ Er hat keinen Stern gehabt?
81. Wie das zuverſtehen/ wann Chriſtus der HERR/ Matthæi Cap. 24. v. 29. ſage/ daß zur Zeit ſeiner Zukunfft/ die Stern werden von Himmel fallen?
82. Wie hoch die hoͤchſte Berge? und was die Wolcken/ daß ſie nicht herunter fallen/ erhalte?
83. Ob die Welt im Fruͤhling/ oder im Herbſt erſchaffen worden?
84. Ob man mehrers zu Mittag/ oder zu Nacht eſſen ſolle?
85. Was von dennen zu halten/ die lange Zeit ohne Speiſe gelebt haben?
86. Ob die Erſaͤuffte noch eine Zeitlang unter dem Waſſer etwas hoͤren?
2. Wie des Bileams Eſelin geredet?
Und 3. wie theils Orten der Leim/ oder Letten/ zu Stein werde?
87. Ob die weiſen Heyden die Unſterblichkeit der Seelen/ und die Aufferſtehung des Fleiſches/ geglaubet haben?
88. Wie die Freunde zu erwoͤhlen/ und die Erwoͤhlte zuerhalten?
89. Ob auch einem verſoͤhnten Feinde zutrauen?
90. Ob auch einem wahre Freundſchafft zwiſchen denen/ ſo nicht eines Glaubens/ oder Religion/ ſeyn/ beſtaͤndig erhalten werden moͤge?
91.
Ob zwiſchen Alten und Jungen/ eine wahre Freundſchafft ſeyn koͤnne?
Und was von Vielheit der Freunde zu halten?
Dabey mehrere Fragen von der Freundſchafft/ eyn.
92. Ob man bißweilen etwas boͤſes thun doͤrffe/ auff daß etwas gutes daraus erfolge?
93.
Ob der Tod unter allen ſchroͤcklichen Dingẽ/ das allerſchroͤcklichſte ſeye?
94. Ob man die Lehrmeiſter mehrers/ als die Eltern zu verehren? und ob man/ in den Schulen ſich der Ruthen/ und Geltſtraff ſich zu gebrauchen habe?
95. Ob es einerley Geſchicht/ was Gramondus von der Caſtelperſia hat/ mit des Roſſeti 23. Hiſtorien/ nach dem teutſchen Druck?
Und daſelbſt auch von Buelwiſchen Sachen/ in den Hiſtorien.
96.
An welchen Orten Andere/ als die Braͤutigam/ erſtlich bey den Braͤuten zu ſchlaffen pflegen?
Dabey auch andere Sachen/ als 1. von der Schrifft auff Palmblaͤttern.
2. Von vielen Badſtuben in einer Stadt.
3. Jn welchem Lande man ſich des Gelts nicht achte?
4.
Von einem laͤcherlichen Tauſch.
5. Wie die Euſtern/ oder Auſtern an den Baͤumen wachſen/ und ſehr gros ſeyn/ mit einkommen.
97. Warumb die Juden ſo viel Zeit bedorfft/ bis Sie aus Egypten/ in das gelobte Land gelanget ſeyn?
Dabey auch anders mehr zu finden.
98. Wie es jetzt mit Egypten/ Jtem dem Juͤdiſchen Lande/ mit Jeruſalem/ dem Tuͤrckiſchen Reich/ und den Chriſten/ an ſelbigen Orten ſtehe?
99. Ob es wahr/ was man ausgibet/ das der Kaͤyſer Iuſtinian, den Beliſarium habe blend en laſſen?
100. Und letzte Frag/ wie offt Oeſterreich/ und Franckreich/ ſeithero des Jahrs. 1477. bis auffs Jahr 1598.
Anſtand der Waffen/ und Frieden/ mit einander gemacht haben?
Die Erſte Frag/ Ob der Koͤnig Salomo/ Davids Sohn/ ſelig worden?
MAn kan auß Gottes Wort noch nicht gewiß entſcheiden/ ob diſer Koͤnig/ den Gott an Weißheit/ Reichthum und Herꝛlichkeit/ uͤber alle Koͤnige deß Erdbodens/ erhoben/ ſeine Suͤnde erkant/ und von gantzem Hertzen ſich wider zu Gott bekehret habe/ oder nicht. M.
Caſpar Muͤller/ in pœnit.
Hamburgica, I. Bußpredigt/ p. 21. und in den Anmerckungen zu dieſem Ort/ p. 377. ſeqq. ſagt alſo:
Ob Koͤnig Salomo/ nach ſeinem Suͤndenfall/ Buſe gethan/ und ſelig worden ſey/ iſt eine ſchwere Frage. S. Hieronymus in cap. 1. Eccleſiaſtæ, und in cap. 43. Ezechielis tom. 4. ſchreibet/ Salomo habe am Ende ſeines Lebens Buſe gethan/ und kurtz vor ſeinem Tod/ das Buch geſchrieben/ welches der Prediger Salomonis genennet wird.
Mit welchen uͤbereinſtimmet Chryſoſtomus, ſerm. contra concubinarios tom. 5. und jetzterwehnter Hieronymus lib. 1. contra Pelag. cap. 6. tom. 2. ſchreibet:
Jn der zukuͤnfftigen Welt/ wird Salomo nicht allein Weißheit/ und David Sanfftmuth haben/ ſondern es wird auch der helle Hauff der Heiligen mit allerley herꝛlichen Tugenden gezieret ſeyn.
Hierwider aber ſetzet ſich S. Auguſtinus, in Pſalm.
126. tom. 8. wann er ſchreibet/ daß Salomo von Gott verworffen ſey/ und lib. 17. de civit.
Dei, cap. 20. ſchreibet er/ Salomo habe einen guten Anfang gehabt/ aber ein boͤſes Ende genommen.
Sonſt iſt dieſes gewiß/ erſtlich/ daß in heiliger Schrifft von Salomons Buſen und Seeligkeit/ nichts gemeldet wird/ es wird aber geſaget/ daß er ſein Hertz von dem Herꝛn/ dem Gott Jſrael/ geneiget habe/ deßwegen der Herr uͤber ihn zornig geweſen ſey/ 1. Reg. 1. v. 9.
Zum andern/ als Gott den Salomo/ ſeiner Abgoͤtterey halben/ mit Worten geſtrafft/ und ihm gedrohet hatte/ das Koͤnigreich auff den Jerobeam zu bringen/ Cap. 11. v. 11. da erkante Salomo ſeine Suͤnde nicht/ ſondern widerſetzte ſich dem Rath Gottes/ auch in dem/ daß er den Jerobeam zu toͤdten ſuchte/ 1. Koͤn. 11. v. 40. da er doch wol wuſte/ daß es von dem Herrn kam/ was Jerobeam thun ſolte.
Zum dritten/ waͤre Salomons Buſe rechtſchaffen geweſen/ wuͤrde er/ zu Zeugnuß deſſen/ und zu Abthuung deß offentlichen/ dem Volck Jſrael gegebenen Aergernuſſes/ die Hoͤhen abgeſchaffet haben/ welche er dem Aſtharoth/ Chamos/ und Milkom/ den Greweln von Zidon/ von Moab/ und der Ammoniter/ gebawet hatte.
Dieweil aber Salomo ſolch Aergernuß nicht abgethan/ ſondern dieſe von ihm erbawete Grewel/ erſtlich uͤber drey hundert und mehr Jahre hernach/ durch den Koͤnig Joſiam ſind außgerottet worden/ 2. Koͤn. 23. v. 13. kan man von ſeiner Buſe nicht viel ruͤhmen/ und (wie S.
Hieronymus thut) unter die Zahl derer im Glauben beſtaͤndigen Heiligen ihn nicht ſetzen.
Es waͤre dann/ daß Gott dem Salomo/ am letzten Ende ſeines Lebens/ noch haͤtte zu gute kommen laſſen die Verheiſſung/ die er dem Geſchlechte Davids gethan/ und geſagt hatte; Wann er eine Miſſethat thut/ will ich ihn mit Menſchen-Ruthen/ und mit der Menſchen-Kinder Schlaͤgen ſtraffen/ aber meine Barmhertzigkeit ſoll nicht von ihm entwand werden/ wie ich ſie entwand habe von Saul/ 2. Samuel.
7. v. 14. 15. und auff ſolchen Fall haͤtte Gott dieſe ſonderbare/ und dem Salomo auff keinerley Weiſe ſchuldige Gnade/ ſo er ihm erwiſen/ in ſeinem Wort nicht laſſen auffzeichnen/ daß die Ruchloſen/ Unbuß fertigen nicht darauß Anlaß nemmen moͤchten auff Gnade zu ſuͤndigen/ die Glaͤubigen aber ſchaffeten/ daß ſie mit Furcht/ und Zittern/ ſelig wůrden/ Philip.
2. v. 12. Biß hieher der angezogene Autor.
M. Laurentius Fabricius in ſeinen partitionibus Codicis Hebræi cap. 11. p. 49. will/ daß Salomon den Prediger/ nach ſeinem Fall/ geſchriben/ als er ſich bekehret hatte/ und darauff ſelig worden ſeye.
Dann er nur mit Vaͤtter- oder Menſchlicher/ zeitlicher/ und nicht ewiger Ruthen gezuͤchtiget worden ſeye/ 2. Sam. 7. v. 14. 1. Koͤn. 11. v. 9. und habe an ſeiner endlichen Gottſeligkeit nichts ermangelt/ alſo/ daß dahero im andern Buch der Chronic. Cap. 11. v. 17. Juda geruͤhmet werde/ daß es in dem Wege Salomo gewandelt habe.
D. Cunrad Dieterich in der 1. Predigt uͤber das 1. Cap. deß Predigers Salomo/ ſchreibet am 4. und 5. Blat alſo; Von der Zeit aber/ wann Salomo dieſen Prediger gemacht/ und beſchrieben/ iſt eine maͤchtige groſſe diſcrepantz unter den Gelehrten.
Dann/ weil auß den Geſchichten Salomonis bekant/ daß er/ in ſeinem hohen Alter/ durch ſeine Kebsweiber/ zur Abgoͤtterey verleitet/ ꝛc. deßwegen der Herr zum hoͤchſten uͤber ihn erzuͤrnet/ und ihme die Verwuͤſtung ſeines Koͤnigreichs getroh et/ 1. Koͤnig.
11. v. 5. 6. 7. 9. 12. ſo auch hernach gefolget/ 1. Koͤn. 12. v. 19.
So wollen ihrer etliche/ daß Salomon dieſen ſeinen Prediger/ vor ſeinem Fall/ ꝛc. gemacht/ und beſchrieben/ weil/ da er im Alter in Abgoͤtterey gefallen/ er ſich nicht widerbekehret/ weil die Schrifft deren nicht gedencket; Deren Meinung geweſen ſeyn Tertullianus, Cyprianus, Origines, Cyrillus Alexandrinus, Iſidorus, Theodoretus, Lyra, deßgleichen Beda, vor andern auch der Jeſuit Bellarminus, und ſie mit vier Urſachen behaͤrten will/ welche aber ſein eigen Ordens-Geſell der Jeſuit Lorinus widerleget.
Andere halten darfuͤr/ daß Salomo diß Buch (den Prediger) im hohen Alter geſchrieben/ nachdem er ſich/ durch wahre Buß/ von einem ſchweren Fall/ zu Gott bekehret; deren Meinung dann die alte Hebreer/ und Juden/ wie auß ihrem Buch Seder Olam, cap. 15. zu ſehen:
Denen beypflichtet Hieronymus, Cyrillus Hieroſolymitanus, Hilarius, Georgius Thaumaturgus, Hieronymus Buchiarius.
Vincentius Beluacenſis, Thomas, Bonaventura, Carthuſianus.
Andere/ ſo darfůr halten/ daß Salomo/ zum Zeichen der Buß/ diß Buch beſchrieben; und bringen die Juden ein tradition herfuͤr/ daß Salomo/ zur Warheit ſolcher ſeiner Pœnitenz/ fuͤnffmal durch die Gaſſen zu Jeruſalem gezogen/ und endlich in den Tempel/ ſo er erbawet/ nackend mit fuͤnff Ruthen kommen ſeye/ welches/ ob es wol als beglaubt von Alvaro, Vivaldo, Petro de Natalibus, und andern/ vorbracht wird/ wir doch billich fuͤr ein Juͤdiſch Fabelgedicht halten.
Und ob wir wol keinem Suͤnder/ und alſo auch Salomo/ die Gnadenthuͤr Gottes nicht zu ſchlagen/ ſondern ihne der Barmhertzigkeit Gottes billich uͤberlaſſen; So achten wir doch/ bey ſolcher vorgehender diſcrepantz/ es zu unſerm Vorhaben gleich ſeye/ Salomo hab diß Buch vor/ oder nach ſeinem Fall gemacht/ wann wir nur gewiß ſeyn/ daß ers gemacht/ wie ers dann gemacht/ welches uns zu unſerm Vorhaben gnugſam/ weil ihm die Zeit nichts gibt/ noch nimmet.
Jſt ohne das diß ein problematiſche diſputitliche Frag/ ſo ſich zu beeden Theilen diſputiren laſſet/ umb deren willen/ wie Totaſtus Abulenſis recht ſchreibet/ kein Theil vermeſſenlich eines Jrꝛthums kan beſchuldiget werden.
Die II. Frag/ Ob ein Menſch/ allein durch natuͤrliche Wiſſenſchafften von Gott koͤnne ſelig werden.
DAß die Menſchen natuͤrliche/ und eingepflantzte Wiſſenſchafften von Gott haben/ das wird geglaubet:
Ob aber ſie einig/ und allein dardurch koͤnnen ſelig werden/ als wie etliche dem Herculi, Theſeo, Socrati, Ariſtidi, Antigono, Numæ, der Scipionibus, Catonibus, &c. Deßwegen/ und weil ſie nach dem Geſaͤtz gelebet/ die Seeligkeit zugeſchriben haben/ das wird widerſprochen.
Dann/ obwolen die Heyden/ auß natuͤrlichen Urſachen erkant/ daß ein einiger Gott ſeyn muͤſſe/ der alles regiere; ſo haben ſie doch nicht gewuſt/ daß er Himmel und Erden erſchaffen/ und daß er dreyfaltig in Perſonen/ Vatter/ Sohn und heiliger Geiſt.
Zu deme haben ſie das Geſaͤtz nicht voͤllig erfuͤllet; und von deſſen Erfuͤller/ unſerm einigen Heyland Jeſu Chriſto/ auſſer dem kein Heil und Seeligkeit zu hoffen/ nichts gewuſt; ſondern die erwthnte Wiſſenſchafften ſeyn ihnen allein darumb eingepflantzet:
1. daß die euſſerliche Zucht und Erbarkeit ruhiglich erhalten/ das gemeine Leben recht und gluͤckſelig gefuͤhret.
2. Daß ſie/ am Juͤngſten Gericht/ ohn entſchuldigt ſich macheten/ zun Roͤmern Cap. 1. v. 20.
Und 3. dem rechten Gott/ mit Hindanſetz- und Verwerffung ihrer falſchen/ erdichten Goͤtter/ wie derſelbe/ auß ſeinem offenbahrten Wort zu verehren/ nachzuforſchen/ auffgemuntert wuͤrden.
Und obwoln Theils vermeinen/ daß die verſtaͤndigen Heyden/ auß natuͤrlichen unterſchiedlichen Gleichniſſen/ daß in der einigen Gottheit drey Perſonen ſeyen/ haben erkennen koͤnnen; ſo iſt doch ſolches nicht; wie M.
Henricus Velſtenius, decad. 5. quæſt. philoſoph. quæſt.
10. erweiſet: auch vorher decad.
4. quæſt.
10. Vitum Winshemium, den aͤltern/ anziehet; welcher offentlich zu Wittenberg/ geſagt haben ſolle:
Huͤtet euch/ ihr Zuhoͤrer/ vor dem zwingliſchen Himmel:
ich wolte mir nicht gern in ſolchem/ deß Zvvinglii, (als welcher die obernante Heyden in den Himmel geſetzt) Himmel zu leben wuͤnſchen; dann ich mich ſehr vor deß Herculis Keulen foͤrchten wuͤrde.
Die III. Frag/ Warumb die Heyden/ die doch vernuͤnfftige Menſchen geweſen/ Bilder/ und Goͤtzen/ verehret haben?
DAS iſt darumb geſchehen/ dieweil in ſolchen auß Gold/ Silber/ und anderm gezeug/ von menſchlicher Hand gemachten Bildern/ die Teuffel ſich verborgen hielten/ auß denſelben hoͤren lieſſen/ auff die Fragen Antwort gaben/ und daß ihnen Menſchen geopffert wuͤrden/ begehret haben.
Der Koͤnig David beſchreibt ſolchen Greuel/ im 106. Pſalm/ wann er v. 37. und 38. alſo ſagt: Und ſie opfferten ihre Soͤhne/ und Toͤchter/ den Teuffeln; und vergoſſen unſchuldig Blut/ das Blut ihrer Soͤhne/ und ihrer Toͤchter/ die ſie opfferten den Goͤtzen Canaan/ daß das Land mit Blutſchulden befleckt ward.
Und verunreinigten ſich mit ihren Wercken/ und hureten mit ihrem Thun.
Dann/ wie das bekante Sprichwort lautet: Wo GOtt einen Tempel bawet/ da ſetzet der Teuffel eine Capell darzu.
Vor der Suͤndflut hat der Cain eine falſche Kirch auffgericht: nach der Suͤndflut hat der Cham eine newe Religion erdacht/ ſo unter ſeinem Enickel Nimrod/ und Nachfahren/ alſo zugenommen/ daß die meiſten Voͤlcker damit angeſtecket woꝛden ſeyn.
Den Anfang ſolcher Abgoͤtterey machten ſie mit Verzehrung deß heiligen Fewers.
Dann weiln der Alt-Vaͤtter Opffer/ durch vom Himmelfallendes Fewer/ verzehret wurde/ iſt der Wahn eingeſchlichen/ daß Gott ein Fewer waͤre.
Und daher iſt der Chaldæer Ur/ das iſt ein Liecht; der Perſen Orimaſda/ gleichſam ein heiliges Liecht; der Egyptier Serapis; und ſo fortan andere Namen bey andern Voͤlckern/ entſtanden.
Und hat folgends die Abgoͤtterey je laͤnger/ jemehr zugenommen.
Dann/ dieweil die wahre Religion/ durch deß Chams Bosheit/ erſtlich argwoͤhniſch/ hernach veracht/ gemacht worden/ ſo ſeyn der Abgoͤtter einer/ nach dem andern/ erdacht worden.
Die Lehr von dem Weſen und Willen Gottes/ ward gantz verworffen/ und nur etwas von dem Geſaͤtz/ und etlichen Gebraͤuchen/ ſo ſie von den Vaͤttern empfangen/ ſampt den Namen/ behalten.
Darzu hernach weiter kom̃en/ daß in dem das Volck Gottes ſeine Propheten/ Patriarchen gehabt/ und der Sohn Gottes ſich denſelben auf unterſchiedliche weiſe offenbaret/ damit die Lauterkeit der him̃liſchen Lehꝛe erhalten weꝛdẽ moͤchte; daß der Teufel ſolches nachthun wollen/ und auch Wahrſager/ und Wahrſagerin/ oder Sibyllen/ Zeichendeuter/ deſto mehr und dergleichen Perſonen erweckt/ damit er die Leute betriegen/ und in den Gottloſen deſto kraͤftiger ſeyn moͤchte; und wie Gott der Herr bey dem Volck Jſrael ein Oraculum angeordnet/ dardurch Er ſelber geredet/ und bey welchem der vornehmſte Sitz der Religion war: Alſo hatte der Teuffel/ bey den Heyden/ auch ſeine Oracula angeſtellt/ bey welchen er auf vorgelegte Fragen Antwort gegeben/ und waren ſelbige gleichſam der Abgoͤtterey Schloͤſſer/ unter welchen die aͤlteſte und beruͤhmteſte/ das Libyſche/ Dodonæiſche/ und Delphiſche geweſen. S. D. Wolfg. Frantzium, diſp. 3. ex Deuteron. th. 80. 81.
D. Jac. Martini, cent. 6. quæſt. illuſtr. philoſ. diſp. 2. qu. 8. & lib. 2, exerc. Methaphyſ. ex 4. th. 7.
Es will Cornel.
à Lapide in Cap. Judic. 2. v. 10. das durch Baalim, der Abgoͤtterer maͤñliche/ und/ durch Aſtharoth, die weibliche Goͤtzen verſtanden werden.
Die IV. Frag/ Ob Gott dem Herrn alle Ding gegenwaͤrtig ſeyen? und ob ſeine Vorſehung ſich allein auff wichtige/ und groſſe Sachen erſtrecke?
WAS das erſte anbelangt/ ſo vermeinet zwar Timplerus, lib. 4. Metaphyſ. c. 2. qu. 22. daß Gott umb die Sachen ſich nicht anders annehme/ als wie ſie ſeyn; und deßwegen die vergangene/ fuͤr vergangene; die gegenwaͤrtige/ fuͤr gegenwaͤrtige; und die kuͤnfftige/ fuͤr zukuͤnfftige; aber nicht die vergangene/ und zukuͤnftige/ foͤr gegenwaͤrtige halte; nemlich/ nach ſeinem/ deß Timpleri, ſonſten gelehrten Manns/ Kopff/ der ſonderlich auff den Lauff der Natur ſehen thut.
Wir aꝛme Menſchẽ kom̃en zwaꝛ auf zweyeꝛley weiſe zu der Sachen wiſſenſchafft/ nemlich von denen uns mehr bekanten/ durch Nachſinnen/ zu den allgemeinen; und dann/ daß wir auß denen/ ſo von natur mehr bekant/ und einen allgemeinen Anfang/ und beglaubte Regeln haben/ etwas anders ſchlieſſen.
Daher erſcheinet/ daß in unſerm Verſtand eines auß dem andern gemacht werde/ eines vorgehe/ das andere folge.
Aber/ weil bey GOTT dem Herrn ſolches nicht geſchiehet/ ſo iſt zu ſchlieſſen/ das ihme nichts weder bekanter/ noch unbekanter/ und dunckler; ſondern die gemeine Regel unfehlbar wahr/ daß Gott alles/ und alſo auch das vergangene/ und zukuͤnfftige/ gegenwaͤrtig ſeye. S.
Caſneri Vitti, de Deo uno & trino, c. 6. th. 6.
Was das ander anbelangt/ obwol unlaugbar/ daß Gott alles wiſſe/ und ſeine Wiſſenſchafft gantz unwandelbar iſt; ſo haben ſich doch Leute gefunden/ die gewolt/ daß ſeine Vorſehung ſich nicht auff gantz geringe/ und unachtbare Dinge erſtrecke; ſo der Goͤttlichen Majeſtaͤt entgegen ſey; und ſich mit S.
Pauli Spruch 1. Corinth. Cap. 9. v. 9. item dem 22. Cap. Hiobs/ v. 12. 13. 14. beholffen.
Aber der Koͤnig David begreiffet im 104. Pſalm/ alles unter der Vorſehung Gottes/ wie daſelbſt zuleſen.
Sihe auch den 146. Pſalm. v. 9. das Buch der Weißheit Cap. 14. v. 3. die Spruͤchwoͤrter Salomo/ Cap. 16. v. 33. beym Evangeliſten Luca/ Cap. 12. v. 6. die Epiſt. an die Coloſſ. Cap. 1. v. 17. zun Hebr. 1. v. 3. Henr. Velſten. nobil. quæſt. philoſ. decad. 10. qu. 10. alda er Auſtuſtin. l. 10. de civit. Dei c. 14. item, Serm.
6. in Matthæum; item in L. de præſentia Dei ad Dardanum, & ſuper Pſalm.
148. und andere mehr/ anziehet/ auch auff die oben angezogene Einwuͤrff antwortet/ und beweiſet/ daß Gott der Herr nicht nur allein der Engel/ und Menſchen/ als der edleſten Geſchoͤpff; ſondern auch der geringern/ als deß Viehes/ Voͤgel/ Fiſche/ ja der geringſten/ annehme/ und ſeine Fuͤrſichtigkeit ſich auch auff dieſelbe erſtrecke; wie wol er mehres fuͤr die Menſchen/ als die Wuͤrme/ Sorg traͤget; wie ein Hausvatter zwar fuͤr alle/ ſo in ſeinem Hauſe ſeyn/ ſorget; jedoch einer mehrerern Vorſichtigkeit gegen die Kinder/ als das Geſinde ſich gebrauchet.
Die V. Frag/ Ob es erlaubt ſeye/ der jenigen Kirchen zu beſuchen/ ſo mit uns/ in Glaubens- Sachen/ nicht einig ſeyn? und ob man mit denſelben umbgehen moͤge?
JNsgemein will man/ daß es viel beſſer ſeye/ anderer Kirchen ſich zu enthalten.
Dañ/ wer ſich gerne in Gefahr begibt/ der verdirbt drinnen/ ſaget Syrach/ Cap. 3. v. 27. Daher Churfuͤrſt Johannes von Sachſen/ und die andere Proteſtirende Fuͤrſten/ Anno 1530. zu Augſpurg/ am Fronleichnams-Tag/ auff Keyſers Caroli V. Begehren/ dem Umbgang nicht beywohnen wollen/ damit es nicht ſcheinete/ als ob ſie mit ihrer Gegenwart/ ſolchen Umbgang fuͤr recht hielten.
Aber/ in die Kirchen zu gehen/ hat er/ der Herr Churfuͤrſt/ auff das hoͤchſte Anſuchen Jhrer Keyſerl. Majeſtaͤt/ ſeines Ambts halber/ nicht wegern koͤnnen.
Es hat aber er/ und die andere Fuͤrſten/ vorher proteſtirt, daß ſie die Meſſe nichts angehe/ wollen auch der keine Reverentz thun; wie geſchehen.
D. Luther ſagt/ im Teutſchen Jeniſchen 6. Theil/ am 18. Blat:
Darumb mag er wol von ſolcher Meſſen bleiben; oder muß er Dienſtshalben dabey ſeyn/ ſo laſſe er den Pfaffen machen/ und dencke dieweil an ſeinen Herrn Chriſtum im Himmel/ und ſpreche ſeinen Glauben/ oder Pſalmen/ gleichwie Naeman Syrius 4. Reg. 5. bey ſeinem Koͤnige in der Kirchen ſtund/ und ließ die Prieſter ihrem Abgott opffern/ und dienen/ er aber war dieweil mit ſeinem Hertzen zu Jeruſalem/ bey dem rechten GOTT.
Was die reiſende Perſonen/ Studenten/ Kauff- und Handwercks-Leute/ anlangt/ ſo ſich Studirens/ Treibung ihres Gewerb/ und Handwercks halber/ an dergleichen Orthen/ ſo nicht ihrer Religion ſeyn/ auffhalten; ſo moͤgen ſie wol daſelbſten in die Kirchen gehen/ und ihren Kirchendienſten/ und Gepraͤng/ zuſehen/ jedoch der geſtalt/ daß ſie ſolches zu keinem Ende thun/ als daß ſie/ davon befreyet/ zeugen koͤnnen; und daß ſie in keine weiſe/ und mit einiger bewegung deß Leibes ſich ſtellen/ daß ſie dieſelben gut heiſſen; ſondern auch mit aͤuſſerlichen Geberden erweiſen/ daß ihnen ſolche im ernſt nicht gefallen.
Zum Exempel dienet S. Paulus/ welcher zu Athen nicht allein umb alle Altaͤre gegangen; ſondern auch ſeine Augen allenthalben herum ſchieſſen laſſen/ und in acht/ was an jedem Altar geſchrieben/ oder gemahlet war/ genommen hat/ jedoch alſo/ daß er aller Abgoͤtterey Verachtung augenſcheinlich von ſich ſehen lieſſe; in der Apoſtelgeſchicht/ Cap. 17. v. 23.
Ein jeder hat in ſolchen Faͤllen ſein Gewiſſen Rahts zu fragen.
So mag man mit denen/ ſo nicht unſerer Religion ſeyn/ wol umbgehen/ mit ihnen handlen/ auch eines/ und anders verrichten/ wann man nur nicht ihre Religion gut heiſſet/ und ihnen heuchlet; ſondern Urſach ſuchet/ und gelegenheit/ ſie zu gewinnen/ und auff den rechten Weg zubringen.
Und wann man Geſellſchafften/ auch gar Eheberedungen ordentlich eingegangen/ ſo ſeyn dieſelbe/ ob ſchon die Perſonen ungleicher Religion/ nicht zu brechen/ wann nur der Glaͤubige ſeine Bekaͤntniß offentlich thut/ und beſtaͤndig behaͤlt.
Dann/ wo keine Forcht einiger Verfuͤhrung/ oder dergleichen; ſondern vielmehr eine gewiſſe Hoffnung der Gewinn- und Bekehrung obhanden/ mag einer/ ſo ſeines Glaubens verſichert/ wol ein Weib einer andern Religion nehmen/ auch einen andern zu gaſt laden/ und von demſelben ſich laden laſſen.
Wann es aber ſcheinet/ daß die/ ſo unſerer Religion zu wideꝛ/ deß wegen unſerer Geſellſchafft/ der Ehe/ und Dienſte/ begehren/ auch oͤffter uns mit ſich zu Gaſtungen nehmen/ und deſto vertraulicher mit uns umbgehen/ damit ſie Urſach zur Verfuͤhrung haben moͤgen; ſo ſoll man ihrer Gaſtereyen/ Ehen/ Dienſten/ und Gewerbſchafften muͤſſig gehen.
Dann ſo wol die in ihrer Religion wolgegruͤndte/ als ſchwache/ allezeit ſicherer zu ſeyn erwegen ſollen/ wañ ſie in Freundſchafft/ Geſellſchafft/ Buͤndniß/ Ehemachung/ auff den Reiſen/ in Handlungen/ in Dienſten/ zu Haus/ und in der Frembde/ ſich zu ſolchen geſellen/ die mit ihnen einerley Glaubens ſeyn/ und in dem Gebett zu GOTT uͤbereinſtimmen.
Fuͤrnemlich aber ſollen ſie ſich aller Widerwaͤrtigen/ wider ihre Religion und Gewiſſen/ lauffenden Dinge/ Gebraͤuch/ und dergleichen/ enthalten/ auch ihre Kinder zu der Ketzer/ und widrigen Schulen nicht ſchicken; und die von der Kirchen außgeſonderte meiden/ damit ſich dieſelben ſchaͤmen muͤſſen/ und deſto eher mit der Kirchen wieder vereinbaret zu werden/ ſich befleiſſigen.
Jnſonderheit ſolle man nicht heuchlen/ und ſich anders ſtellen/ als man im Hertzen glaubet/ und andere vermeinen/ daß man ihrer Religion ſeye: vielweniger aber/ auß Forcht deß Todes/ und Ungnad deß Fuͤrſtens/ oder wegen Bekommung groſſen Nutzens/ ſeine Religion gar verlaͤugnen/ und abfallen/ ſondern GOttes Ehre/ der Folter/ dem Tode/ und allem Gewinn/ vorziehen; ingedenck deſſen/ was in der Offenbarung Johannis/ Cap. 3. v. 15. 16.
Matth. 10 v. 28. Luc. 12. v. 5. Cap. 80. quisquis metu, & cap. 86. nolite timere, cap. 11. q. 3. ſtehet.
Sihe D. Joan. Förſter. problem. Theolog. ex Orat.
Dominica, decad. 1. probl. 7. D. VVolfg. Frantzium diſp. 4. ex Deuteron. th. 110. & ſeqq. Thom.
Sagittarium exercitat.
Ethic. exoter.
11. th. 2. p. 207. ſeq,
Die VI. Frag/ Ob man/ mit gutem Gewiſſen/ einem/ ſo nicht unſerer Religion iſt/ dienen koͤnne?
WAnn die Frag allein von Chriſten iſt/ ſo hat ſie ziemlicher maſſen ihre Eroͤrterung auß der vorhergehenden.
Allein ſollen die Diener/ und Dienerin/ Knecht/ unnd Maͤgd/ ihren Herren/ und Frawen/ nicht heuchlen/ moͤgen ſie zwar zur Kirchen begleiten/ aber ihre Religion nicht gut heiſſen/ ſondern offentlich zu einer andern ſich bekennen; und alſo ihrer Herꝛſchafft/ was ihr; zuvorderſt aber Gott geben/ was ihme gebühꝛt.
Was die Judẽ anbelangt/ ſo ſollen die Chꝛiſten denſelben/ wann ſie andere Dienſte bey den Chriſten haben koͤnnen/ gar nicht dienen; dieweil ſie allerhand boͤſe Stuͤcklein bey denſelben lernen/ an ihrem Sabbath feyren/ hergegen am Sontag/ und andern Chriſtlichen Feyer-Taͤgen/ arbeiten/ ihrer Neben- Chriſten ſpotten/ von ihrer Herrſchafft/ wie ſie Chriſtum/ den Welt Heyland/ laͤſtert/ anhoͤren/ und darzu Gewinns halber/ ſtillſchweigen/ und anders mehr, wider ihr Gewiſſen thun; inmaſſen ſolches Herr M. Caſpar Muͤller/ bey der Haupt-Kirch S.
Petri/ und Pauli/ zu Hamburg/ Prediger/ in den Anmerckungen zur 6. Buß-Predigt/ am 391. und folgenden Blaͤttern/ wider die Knecht/ und Maͤgd/ ſo ſelbiger Orten den Juden dienen/ mit mehrerm außfuͤhret.
Sie ſolten bedencken/ was Jehu/ im 2. Buch der Chronick/ Cap. 19. v. 2. geſagt:
Solt du ſo dem Gottloſen helffen/ und lieben/ die den Herrn haſſen; und umb deß willen iſt uͤber dir der Zorn vom Herrn.
Jtem/ in der 2. an die Corinther am 6. v. 14. und 17. Ziehet nicht am frem̃den Joch/ mit den Unglaubigen/ gehet auß von ihnen/ und ſondert euch ab/ ſpricht der Herr/ und ruͤhret kein Unreines an/ ꝛc. Deßgleichen in der Epiſtel zun Epheſern am 5. v. 11. Habt nicht Gemeinſchafft mit den unfruchtbaren Wercken/ der Finſterniß/ ſtraffet ſie aber vielmehr.
Jtem/ in der 2. Epiſt. S.
Johannis/ v. 10. 11.
So jemand zu euch kombt/ und bringt dieſe Lehre nicht/ den nehmet nicht zu Hauſe/ und gruͤſſet ihn auch nicht.
Denn wer ihn gruͤſſet/ der macht ſich theilhafftig ſeiner boͤſen Wercke.
Und in der Offenbarung S. Johannis am 18. Cap. v. 4. und 5.
Und ich hoͤret ein andere Stimme vom Himmel/ die ſprach:
Gehet auß von ihr mein Volck/ daß ihr nicht theilhafftig werdet ihrer Suͤnden/ auff daß ihr nicht auch empfahet etwas von ihrer Plage.
Denn ihre Sünden reichen biß in den Himmel/ und GOTT dencket an ihren Frevel.
Die VII. Frag/ Welches ſeyn bey den Juden die vornehmſte Feſte geweſen?
DJE Feſte ſeyn offentliche Feyr von unſern Geſchaͤfften/ darinnen wir zu gewiſſen Zeiten/ mit Gott reden/ unſer Heil und Seligkeit dardurch befoͤrdern/ und die Ehre deß Schoͤpffers vermehren.
Es ſeyn aber bey den Juden theils Feſte/ und Feyer-Taͤg/ entweder von.
Gott/ oder durch die Menſchen eingeſetzet wor den Die Erſte/ ſonſten Legales feriæ, genant/ ſeyn der Sabbath/ ſo allwegen am 7. Tag in jeder Wochen/ als an welchem Gott der Herr/ nach Erſchaffung der Welt/ geruhet hat.
Nach demſelben war die monatliche Feyrung/ Neomœnia, oder feſtivitas lunationis, welches Feſt ſie am Tag deß Neumonden/ zur Gedaͤchtniß der Goͤttlichen Regirung/ nach dem Bevelch im 4. Buch Moſis/ am 28. Capitel/ gehalten.
Darnach waren die hohen Feſte.
Damit man aber die Sache deſto beſſer verſtehe/ muß man zuvor wiſſen/ daß die Hebræer/ oder Juden/ ihre Monat in zwyfacher Ordnung geſetzt.
Die erſte iſt eine natuͤrliche/ und politiſche/ nemlich von dem Monat an/ in welchem ſie fuͤr gewiß vermeinen/ daß die Welt ſey erſchaffen worden/ und von welchem ſie ihr Jahr anfahen/ nemlich vom September/ oder Herbſtmonat/ von ihnen Tiſchri, genant; auff welchen folgen/ Marchesvan, oder der October/ Cislev, der November/ Thebath, der December/ Schebath, der Januarius/ Adar, der Februarius/ Niſan, der Mertz/ Jijar, der April/ Sivan, der May/ Tamuz, der Junius/ Abb der Julius/ und Elul, der Auguſtus.
Die andere iſt eine Kirchen- oder Feſt-Ordnung/ nach der der erſte Monat iſt Niſan der Mertz/ 2. Jijar April.
3. Sivan May. 4. Tamuz Brachmonat.
5. Abb Hewmonat.
6. Elul Augſtmonat.
7. Tiſchri Herbſtmonat.
8. Marches Weinmonat.
9. Cislev Wintermonat.
10. Thebath Chriſtmonat.
11. Schebath der Jenner.
12. und letzte Adar, der Hornung.
Das alſo/ auff dieſe weiſe/ Tiſchri der erſte/ und ſibende Monat ſeyn kan.
Jn gewiſſe Monat nun fallen die Feſte ein; als da ſeyn. 1. Feſtum tranſitus, ſo nach ob erwehnter Kirchen-Ordnung/ auff den erſten Monat Niſan, oder den 14. Mertzen faͤllt/ und zur Gedaͤchtniß/ ſo wol deß voruͤbergehenden in Egypten/ und der Juden Erſtgebohrner verſchonenden Engels; als deß ungeſaͤuerten Teigs/ hochfeyerlich gehalten worden; wie davon im 3. Buch Moſis/ Cap. 23. v. 4. und folgenden/ zu leſen.
Das ander hohe Feſt war der Wochen.
Dann man zehlete von dem Tag Omer, das iſt/ von dem andern Tag der Oſtern/ ſiben voͤllige Wochen/ und wurden alsdan die Pfingſten/ den 6. Tag deß Monats Sivan, oder Maͤyen/ gehalten/ zur Gedaͤchtniß deß auff dem Berg Sinat gegebnen Geſaͤtzes; davon an obangezogenem Orth/ vom 15. biß auff den 23. Vers.
Das dritte hohe Feſt wird Feſtum Tabernaculorum genant/ ſo im ſiebenden Monat Tiſchri, oder den 15. Septembris/ zu Außgang deß Jahrs/ zur Gedaͤchtniß der viertzigjaͤhrigen Auffenthaltung in der Arabiſchen Wuͤſten/ gehalten worden/ in welcher Zeit die Kinder Jſrael nur in Hůtten/ und in keinen Haͤuſern gewohnet haben.
Und machen noch heutigs Tags die Juden/ umb ſelbige Zeit/ Laub-Huͤtten/ zu deſſen Erinnerung/ auff.
Zu dieſen hohen Feſten/ waren die mindere/ als der heilige Sabbath deß Blaſens/ oder clangor tubæ, den 1. Tag Tiſchri, und der Verſuͤhntag/ oder dies expiationis, den 10. Tag/ gemelten Monats Tiſchri, gethan; davon im beſagten 23. Cap. v. 24. und 27.
Und das waren die gebottene Feſte.
Die politiſche/ oder die auß Einwilligung der Kirchen eingefuͤhret/ und angenommen worden/ ſeyn geweſen.
1. Das Feſt deß Geſaͤtzes/ daran das letzte Capitel/ ohn eines/ auß dem 5. Buch Moſis/ geleſen wuͤrde.
2.
Viel Faſt- Taͤge/ und darunter an dem 7. Tag Adar, an welchem Moſes geſtorben; und auff dem 8. Tag Thebath, oder Decembris; daran ſie eine gantz tranrige Faſten gehalten/ wegen/ daß das Geſaͤtz Moſis/ in die Griechiſche Sprach/ von den Juden zu Alexandria in Egypten/ iſt uͤbergeſetzt worden/ zu welcher Zeit/ wie ſie erzehlen/ eine Finſterniß/ drey Tag lang/ auff dem gantzen Erdboden geweſen.
3.
Viel andere Feyer-Taͤge/ und darunter die Kirchweihung/ vom Juda Maccabæo angeordnet/ ſo den 25. Novembris gehalten worden; item das Feſt der Eſther/ auff den 14. und 15. deß Monats Adar, oder Hornung/ angeſtellt.
Wer ein mehrers hievon zu wiſſen begehret/ der leſe Scaligerum, de emendatione temporum; Münſteri computum Judæorum, Buxdorffium in Synagoga judaica, Calendarium Eberi, Laurentium Fabricium, Cap. 25. & ult. Partit.
Codicis Hebræi, und von den beſagten dreyen Haupt-Feſten/ Oſtern/ Pfingſten/ und der Laubhuͤtten/ was D. VVolfg.
Frantzius, diſp. 8. ex Deuteron. th. 99. & multis ſeqq. weitlaͤuffig ſchreiben thut.
Die VIII. Frag/ Ob der Juden/ Tuͤrcken/ und anderer Voͤlcker/ ſo auſſer der Chriſtlichen Kirchen ſeyn/ Kinder zu tauffen? und was bey derſelben Tauff in acht zunehmen?
WAS das erſte anbelangt/ wollen Theils/ und darunter Huberus, daß ohne Unterſcheid/ man alle der unglaͤubigen Voͤlcker Kinder/ wann ſie in der Chriſten Haͤnde gerahten/ tauffen ſolle.
Hergegen ſagt Beza, im Muͤmpelgartiſchen Geſpraͤch/ daß ſeine Glaubensgenoſſen der Tuͤrcken Kinder nicht taͤuffen/ es ſeye dañ/ daß ſie auff die Fragen antworten koͤnnen/ und daß ſie glaubten/ bezeugen thaͤten.
Unſere Gottesgelehrte machen einen unterſcheid mit ſolchẽ Kindern/ in dem theils entweder im Krieg gefangen/ erkaufft/ geſchenckt; oder bey uns/ von leibeigenen Tuͤrcken/ und andern ungetaufften Leuten/ gebohren worden; und ſagen/ daß man dergleichen Kindern/ ohne verzug/ tauffen ſolle: als wie der Patriarch Abraham/ ohne zweiffel/ aller ſeiner Knecht (obwoln deren unter ihnen/ theils noch unglaubig geweſen) Kinder beſchnitten/ weil ſie zu ſeinem Haus-Geſinde gehoͤrt haben.
Und hieher gehoͤren die allgemeine Verheiſſungen/ 1. Buch Moſis Cap. 17. v. 7. in der Apoſt. Geſch. Cap. 2. v. 39. und deß Herrn Chriſti allgemeiner Bevelch/ Matth. 28. v. 19. Theils der Unglaubigen Kinder aber kommen nicht alſo/ wie die erwehnte/ ſchlecht wegs; ſondern nur auff gewiſſe maß/ in unſern Gewalt/ alſo/ und der geſtalt/ obwoln ihre Eltern unter den Chriſten wohnen; ihnen jedoch in Kirchen/ weltlichen/ und haͤußlichen Sachen/ eine Freyheit geſtattet wird.
Und ſolche ſeyn heutigs Tags die Juden/ denen hin und wieder im Roͤmiſchen Reich/ zu wohnen/ mit gewiſſer maß/ erlaubet iſt.
Dieſen nun ihre newgebohrne Kindlein mit Gewalt zu nehmen/ oder die Eltern/ daß ſie ſolche den Chriſten/ ſie zutauffen/ und zuerziehen/ bringen ſolten/ zu zwingen/ wurde der Kirchen Gewohnheit/ und dem Geſaͤtz der Natur/ ꝛc. ſchnur ſtracks zu widerlauffen.
Dann kein Beyſpiel/ weder was die Beſchneidung/ noch die Tauff anbelangt/ im alten/ und newen Teſtament/ noch in der Kirchen-Hiſtoria/ zu finden/ daß jemals von der Kirchen irgends dergleichen waͤre vorgenommen worden.
So ſeyn die Kinder auß natuͤrlichem/ und der Voͤlcker Recht/ und der Eltern Gewalt/ deren keines das Evangelium auff hebt.
Die Tauff iſt ein Kirchen-Schatz/ ſo fuͤr die/ welche innerhalb/ nicht die/ ſo auſſerhalb der Kirchen ſeyn/ gehoͤrig.
Jſt auch die Gefahr deß Abfalls zubefoͤrchten/ zu welchem die Kinder/ nach der Tauff/ wann dieſelbe/ den Eltern/ dem Geſaͤtz der Natur gemaͤß/ wieder zugeſtellt werden/ von ihnen leichtlich koͤnnen gebracht werden.
Was das ander/ nemlich/ wie es mit der Unglaubigen Tauffe zu halten/ anbetrifft/ ſo ſeyn dieſelbige entweder noch Kinder/ oder allbereit bey Jahren/ und erwachſen.
Daß der Unglaubigen Kinder/ ſo entweder auß Recht der Gefangenſchafft/ oder Kauffs/ oder Geſchencks/ an uns gelangt/ ohn allen Verzug/ zu tauffen ſeyen/ iſt oben Bericht geſchehen.
Welches auch von denen Kindern zu verſtehen/ deren Eltern uns mit Leibeigenſchafft zugethan/ und dieſelben bey uns gebohren worden/ obwoln ſie die Eltern lieber im Unglauben zu verbleiben/ als die heilige Tauffe anzunehmen/ ihnen vorgenommen haben.
Wofern ſie aber ſelbſten dieſelbe zu empfahen/ und Chriſten zu werden begehren; ſo moͤgen die Kinder mit ihnen getauffet werden; als wie man lieſet/ daß die Apoſtel gantze Haͤuſer/ das iſt/ die Leute darinnen/ getauffet haben.
Wann es ſich begibt/ daß ein Unglaubiger/ oder an deme man zweiffelt/ ob er getaufft/ oder nicht getaufft ſeye/ ſein Kind einem Kirchen-Diener/ ſolches zu tauffen/ bringet/ inmaſſen heutigs Tags/ die Zigeuner/ nicht nur ein/ ſondern zwey mal/ und oͤffters/ genuß halber/ ihre Kinder ſollen tauffen laſſen/ da ſolle fleiſſig und mit ernſt/ nachgefragt werden/ ob deß Kindes Eltern getaufft? was ſie von dem Tauff und den Glaubens-Artickeln/ halten und glauben? und ob ſie wollen das Kind in der Chriſtlichen Religion unterweiſen/ und auffer ziehen? und dergleichen.
Was die Erwachſene anbelangt/ ſollen dieſelbe erſtlich zu Anhoͤrung Goͤttlichen Worts zugelaſſen/ und in dem Catechiſmo wol unter wieſen/ und wann ſie den Grund Chriſtlicher Lehre ergriffen/ und inſtaͤndig umb die Tauffe bitten/ zu derſelben zugelaſſen werden; vor der Tauff aber/ ſollen ſie auff jede/ deß Kirchen-Dieners Frag-Stuͤck/ bey offentlicher Handlung/ antworten/ und ihre Bekaͤntuiß von Chriſto thun/ auch der Kirchen/ daß ſie bey derſelben/ biß an ihr letztes Ende/ mit Verleihung Goͤttlicher Gnaden/ beſtaͤndig verbleiben wollen/ verſprechen.
Sihe D. Joh. Förſter. decad. 3. de Bapt. problem.
4.
Die IX. Frag/ Ob die in den Einoͤdinen/ unter Tuͤrcken/ Tartern/ und Heyden wohnende einfaͤltige Bawren/ die nichts vom Evangelio wiſſen/ deßwegen ſich werden entſchuldigen koͤnnen?
NEJN.
Dann alle und jede/ hoͤren in ihren Verſamblungen/ das Wort Gottes nennen/ von der ewigen Seligkeit/ ſo nach dieſem Leben zu gewarten/ reden/ begehren auch alle derſelben; deßwegen auch/ wie ſolche zuerlangen/ ſie nachfragen ſollen.
Thun ſie/ auch die allereinfaͤltigſte unter ihnen/ nicht einem jeden/ der im Namen deß Tuͤrckiſchen Kaͤyſers/ etwas bevilcht/ und einfordert/ ſtracks glauben/ ſondern mit groſſem Fleiß/ bey andern/ in den Staͤdten/ und Doͤrffern/ ob es ſich alſo verhalte? nachfragen/ damit ſie nicht betrogen werden/ obwoln ſolches nur das Zeitliche antrifft: wieviel mehr ſollen ſie dem Geiſtlichen nachforſchen/ damit ſie erkennen moͤgen/ was ſie eigendlich fuͤr Gottes Wort/ und Bevelch halten ſollen/ auff daß ſie dermaleins ihrer Seligkeit nicht beraubet werden.
Und das koͤnnen ſie deſto eher erfahren/ dieweil kein Land/ ja kein Winckel/ unter den Tuͤrcken/ und Tartarn/ da nicht gefangene Chriſten ſolten ſeyn; auch kein Ort/ da das Jahr uͤber/ man nicht vielmal der Chriſten Namen/ ihre Laͤnder/ Kriegsvolck/ Waffen/ und dergleichen/ nennen hoͤren ſolte; koͤnnen die Einfaͤltigen unter ihnen nachfragen/ wie der Chriſten Staͤdte/ Gold Gruben/ und anders mehr/ einzunehmen/ und zubehalten; warumb thun ſie nicht/ mit gleichem Fleiß/ umb der Chriſten Religion/ ſich befragen?
Und wann ſie etwas davon vernehmen; warumb dencken ſie der Sach nicht beſſer nach?
unterreden ſich mit den Chriſten nicht/ welche Lehre mit Gottes Wort mehrers uͤbereinſtimme/ ihre/ oder die unſere? ſonderlich/ weil viel Chriſten hin und wieder in der Tuͤrckey beſtaͤndig wohnen/ ihre Kircher/ und Prieſter haben; auch viel Kauffleute dahin handlen; und die Tuͤrckiſche Handelsleute ſelbſten/ ihre Gewerb/ mit den Chriſten in Armenia/ Polen/ Ungarn/ und anderer Orthen treiben.
Und was mehr iſt/ ſo wird auch ſo gar/ in ihrem Alcorano/ unſers Herrn Meſſiæ gedacht/ daß er von einer Jungfraw gebohren/ als er groß worden/ die Todten erwecket/ die Auſſaͤtzigen gereiniget/ die Blinden erleuchtet/ und mit einem Wort allerley Kranckheit geſund gemacht habe/ und gen Himmel gefahren ſeye.
Deß Jahrs 1539. den Auguſtmonats/ hat einer auß Conſtantinopel/ an ſeinen Freund/ folgendes geſchrieben/ ſo auch/ zwar ohne Beyſetzung deß Namens/ gedruckt worden/ wie nemlich der Tuͤrckiſche Kaͤyſer/ die Tuͤrckiſche Pfaffen gantz ernſtlich/ und bey ihrem Gewiſſen/ auffs eifferigſte befraget habe/ ob der Chriſtliche/ oder Tuͤrckiſche Glaub beſſer waͤre?
da ſie dann lang nicht mit der Sprach herauß gewolt/ doch endlich geantwortet haͤtten/ daß der Chriſten wahrhaffter waͤre; dieweil in dem oberwehnten Alcoran/ (ſo ihre Bibel) geſchrieben ſtuͤnde/ daß Chriſtus in dem ſiebenden Himmel/ bey dem groſſen GOTT ſeye/ und das Gabriel/ mit dem Mahomet/ Chriſtum demuͤhtig anbette/ und ſich ihme/ als dem Herrn/ auch Johanni/ Moſi/ und andern Propheten/ bevehlen thaͤte/ auff daß ſie bey dem groſſen GOTT/ und bey Chriſto Jeſu/ fuͤr ihn/ eine Vorbitt einlegten.
Und haͤtten dieſe Pfaffen darauß geſchloſſen/ und deßwegen ihrem Kaͤyſer angezeigt/ daß vermoͤg ſelbigen Textes/ Chriſtus lebendig ſeye; hergegen ſie wuͤſten/ daß Mahomet geſtorben/ und zu Mecha begraben worden.
Fuͤrs ander/ daß es ein uͤbernaͤrriſch Ding waͤre/ den Mahomet anzubetten/ dieweil man wiſſe/ daß Chriſtus groͤſſer/ als er/ und ein HErr/ der von dem Machomet angebettet werde.
Es verſtehet aber dabey/ daß viel Tuͤrckiſche Pfaffen/ von dem Kaͤyſer/ umb ſelbiges 1539.
Jahr/ waͤren umbgebracht worden.
Jm uͤbrigen bleibet es dabey/ daß/ an dem Juͤngſten Tag/ auch die allereinfaͤltigſt/ und ungeſchickteſte Bauren der Tuͤꝛcken/ und Tartarn/ keine Entſchuldigung helffen/ ſondeꝛn ſie/ vor dem Sohn Gottes/ mit groſſem ihrem ſchaden/ verſtummen/ und ſchamrot gemacht umbkommen werden.
Sihe D. VVolfg.
Franzium, diſp. ex Deuteton. th. 52. ſeqq.
Die X. Frag/ Ob bey der heil. Tauffe die Feinde unſerer Religion zuzulaſſen?
ES ſagt vorgemeldter D. Frantzius, diſp. 4. th. 117. es ſeye allezeit ſicherer/ daß/ bey Hebung der Kinder auß der heil. Tauff/ man ſolche Leute nehme/ die in dem Gottesdienſt/ und Gebett zu GOtt/ mit uns eines Sinnes ſeyn.
Aber etwas weiters hievon zu reden/ ſo weiß man auß der Gewohnheit/ daß etliche Perſonen inſonderheit geladen werden/ daß ſie dem heiligen Tauff beywohnen wollen.
Dieſelben werden von den Lateinern Suſceptores, Compatres, Fidejuſſores, Sponſo res; die Weiber aber Matrinæ, Commatres; und ins gemein/ Maͤnner und Weiber/ Tauffs-Zeugen genant.
Jhr Ampt beſtehet vornemlich in vier Stuͤcken.
1. daß ſie ſollen fuͤr das Kind ihr Gebett thun.
2. fuͤr das Kind/ ſo ſie auß der Tauff heben/ gut ſprechen/ und Antwort geben. 3. Zeugen ſeyn/ daß der Tauff rechtmaͤſſig gehandelt/ und verrichtet worden; und dann 4. daß ſie Achtung geben; ſonderlich/ wann den Kindern ihre Eltern zu fruͤhe entgehen/ daß dieſelben/ ſo ſie auß der Tauff gehebt/ in dem wahren Glauben/ und der Gottſeligkeit/ recht unterwieſen/ und in der Erbarkeit erzogen werden.
Was die Zahl der Gevattern anbelangt/ hat man hierinn auff die Gewohnheit zu ſehen.
Nach dem geiſtlichen Recht/ de conſecrat. diſtinct.
4. cap. 101. wird nur einer/ es ſeye nun Mann oder Weib zugelaſſen.
Nach Chur-Saͤchſiſcher Ordnung/ in conſtitut. Eccleſ. tit. de Bapt. f. 308. werden mehr nicht/ als 3. Gevattern auff einmal zunehmen geſtattet/ und deme/ der ſolche Ordnung uͤbertritt/ hundert Gulden zur Straff aufferlegt.
Dann Theils/ umb das Einbinden/ Geſchenck/ und ſonderlichen Nutzes/ etwan auch unziemlichen Prachts/ und Hoheit willen/ gleichſam ein Kraͤmerey/ nicht ohne groſſes Aergerniß/ treiben/ und damit Gottes Zorn erregen thun; wie mit mehrerern ſolches/ in der gedachten Churfuͤrſtlichen Ordnung/ außgefuͤhret wird.
Es beſtehet ja alle Wahrheit in 2. oder 3. Zengen Munde/ im 5. Buch Moſ.. 17. v. 6. Cap. 19/ 15. Matt.
18/ 16. 2. Cor. 13/ 1. Den Urſprung dieſer gewonheit/ Gevattern/ oder Zeugen zu Haltung deß H. Tauffs/ zu laden/ ſchreibet man dem Roͤm.
Biſchoff Hygino zu/ welcher im Jahr Chriſti 142. geſtorben iſt.
Damit wir aber wieder auff die obſtehende Frag kom̃en/ ſo moͤgen/ wie es dañ auch geſchihet ſo wol die Weibs-als Mannsperſonen/ wañ ſie nur ihr rechtes Alter erreichen/ zu Gevattern genom̃en werdẽ: auch Geiſtliche; obwoln in dem geiſtlichen Recht ſolches/ was die Geiſtliche anbelangt/ verbotten/ de conſecr. diſt. 4. c. 103. & 104.
Dabey aber zu betrachten/ ob die Perſon/ ſo man hierzu erbittet/ ehrlich/ und fromm/ oder unehrlich/ und boͤß ſeye.
Dann die Unerbare/ und Gottloſe/ auch in Buͤrgerlichen Sachen/ Zeugniß zu geben/ nicht zu gelaſſen werden.
Darnach iſt auch die Religion in acht zu nehmen/ und daß man inſonderheit die/ ſo unſerer Glaubens.
Bekaͤntniß feind ſeyn/ ſich auch auff vorgehende Vermahnung/ nicht beguͤtigen laſſen wollen/ nicht zu Gevattern nehmen; damit die ſchwachglaͤubigen nicht geaͤrgert; wir in keinem Argwohn/ als wann wir es mit den Feinden unſerer Religion hielten/ geſetzt; der Name GOttes im Gebett nicht mißbraucht/ und die/ ſo unſerer Religion ſeyn/ und ſich gerne zu dieſem heiligen Werck gebrauchen laſſen wolten/ gleichſam verachtet werden moͤchten.
Zu dem iſt auch darauff zuſehen/ daß das Kind deß Gebetts nicht beraubet werde.
Dann vermuhlich iſt/ daß die/ ſo nicht unſer Religion/ nicht gar eifferig fuͤr daſſelbe bitten werden; man ſich auch ihrer ſeits wenig zu getroͤſten/ daß ſie ſich deſſelben/ wie oben vermeldet/ viel annehmen werden/ daß es in der Gottſeligkeit/ wahren Religion/ Zucht/ und Erbarkeit/ wol erzogen werde; und was etwan der Bedencken mehr ſeyn.
Sihe Johan.
Förſter. problem. Theolog. de Baptismo, decad. 4. probl. 2.
Da er auch theſi 73. meldet/ wie ſich ein Kirchen Diener zu verhalten/ wann die Obrigkeit einen Feind der Religion/ zum Gevatter zuzulaſſen/ zwingen thut.
Die XI. Frag/ Warumb thut Gott der Herr die heimliche der Menſchen Suͤnde nicht allwegen ſelber offenbaren?
ES werden oftmals Todſchlaͤge heimlich begangen/ deren Thaͤter/ jedoch entweder eine lange Zeit/ oder gantz und gar verſchwiegen bleiben; daruͤber ſich man etwan verwundert/ weiln Gott dem Herrn alles Gegenwaͤrtig bekant/ und moͤglich iſt/ daß ſie nicht offenbaret/ und geſtrafft werden?
Darauff geantwortet wird/ daß zwar Gott vielerley Weg hat/ die heimlich begehende Ehebruͤch/ Moͤrderen/ Dieberey/ und andere Laſter zu offenbaren/ und zuſtraffen:
es waͤre ihme nichts leichter/ als die Ehebrecher und Ehebrecherin/ wann ſie zuſammen kommen/ im Ehebruch ſelbſten/ mit der Gicht/ hinfallender Seuche/ dem Schlag/ Donner/ und dergleichen/ anzugreiffen/ und hierdurch jedermaͤnniglich zu offenbaren:
es waͤre ihm nichts leichter/ als die Straſſen-Raͤuber/ und Moͤrder/ in den Waͤlden/ den Woͤlffen/ und andern Thieren zu zerreiſſen geben; die Abgoͤtter/ Zaͤuberer/ und Hexen/ die Meyneidige/ Gotteslaͤſterer/ Luͤgner/ Lotterbuben/ zu blenden/ oder ſie Hoͤr- und Sprachloß zu machen:
es waͤre ihm auch nichts leichter/ als die halsſtarrige und widerſpenſtige Kinder/ Auffruͤhrer und dergleichen/ von der Erden verſchlingen zu laſſen:
es waͤr ihm auch nichts leichter/ als die begangene Ubelthaten/ den Obrigkeiten/ durch Traͤume/ Geſichter/ zu entdecken:
es ware ihm nichts leichter/ als den Benachtbarten/ Nachtszeiten/ durch Traͤume/ bey Tag aber/ durch ſonderbaren Treib/ einzugeben/ und zuermahnen/ daß ſie/ was in ihrer Nachbarſchafft Boͤſes vorgehe/ zu ſehen ſich dahin begeben:
So waͤre endlich ihme nichts leichter/ als den Vbelthaͤtern das Gewiſſen alſo zuruͤhren/ daß ſie kein Raſt/ noch Ruhe haͤtten/ biß ſie ihre boͤſe Stuͤcke ſelbſten offenbaren thaͤten:
Aber/ es thut Gott der Here/ erſtlich nicht alles/ ſonderlich nach unſerm Belieben/ was er kan thun/ und offtmals/ wie auß der heiligen Schrifft/ und den Hiſtorien bekant iſt/ gethan hat.
Fuͤrs Ander/ hat der Allmaͤchtige GOTT/ an das Tagliecht zu bringen/ und offentlich die Vbelthaͤter zu ſtraffen/ vorzeiten/ die Auffſicht und Ampt den Aelteſten der Staͤdte/ oder den Richtern/ und den Leviten; im Newen Teſtament aber allein der Weltlichen Obrigkeit anbevohlen.
Wann derowegen man von boͤſen Thaten etwas vernimbt/ aber nicht weiß/ wer es gethan/ ſo gebůhret es inſonderheit denen/ ſo am Regiment ſitzen/ daß ſie allen moͤglichen Fleiß/ und Vorſichtigkeit/ auffs geſchwindeſte/ verkehren/ damit die Thaͤter moͤgen außgeſpuͤhret werden; und ſie/ die Obrigkeits-Perſonen/ ſo im Namen/ und an Gottes ſtat/ bey den offentlichen Gerichten ſitzen/ keines Unfleiſſes/ Vberſehens/ Trewloſigkeit/ und Meineyds/ bezuͤchtiget werden/ und deßwegen ſchwere Straff leiden doͤrffen.
Vber das/ ſo offt ſich dergleichen Faͤll zutragen/ ſo erinnert GOTT alle/ und jede Einwohner/ daß ſie bedencken/ es werde jetzt ihre Nachbarſchafft verunreiniget/ und koͤnne auff keine andere weiſe/ als durch offentliche Abſtraffung der Thaͤter/ gereiniget/ und außgeſoͤhnet werden.
Und liegt derohalben allen/ und jeden/ ob/ daß ſie/ zu ſolcher Zeit/ der weltlichen Obrigkeit huͤlffliche Hand bieten/ den Schlupffwinckeln/ wo die Miſſethaͤter verborgen liegen/ nachforſchen/ und ſie offenbaren.
Bey dem gemeinen Poͤbel wird zwar ſolches fuͤr eine Verraͤhterey/ und unehrlich gehalten; aber/ vor dem himmliſchen Gericht/ wird ſolches der Gottſeligkeit zugerechnet/ wann man die Goͤttliche Ehr/ und die gemeine Wolfahrt/ nach allen Kraͤfften/ und brennendem Eiffer/ auffrecht zu erhalten/ und die allgemeine/ und ſonderbare Straffen/ oder das Verderben/ von ſeinem/ und anderer Haͤuſer/ abzuwenden/ begehret.
Und hat ein ſolcher Eifferer auch ſeine Belohnung darfuͤr/ in dem er der Straff entgehet/ welche auff die gehoͤren/ ſo eine Vbelthat veꝛtuſchen helffen.
Dann denen/ ſo ſolches thun/ gleiche Straff mit den Verbrechern/ beſtim̃et iſt.
Und obwoln die nahend Befreundte; wegen der natuͤrlichen Liebs-Neigung/ eine zeitlang einander verbergen koͤnnen; wann ſie abervon der Obrigkeit/ ſo Gottes ſtatt vertritt/ mit Aufflegung eines Eyds/ ernſtlich befraget worden; ſo iſt dann kein anderer Raht da/ als dieſer/ man muß Gott mehr gehorchen/ als den Menſchen.
Und alſo erforſchet und uͤber GOTT der Herr/ in ſolchen Faͤllen/ aller/ und jeder Menſchen Froͤmmigkeit/ Gehorſam/ Fleiß/ und Glauben/ damit er alle/ und jede/ entweder in dieſem Leben/ mit gemeinen Fewers-Bruͤnſten/ Peſtilentz/ Kriegs/ Unfruchtbarkeit/ Plagen/ zu belegen; oder die in Unbußfertigkeit/ und Halsſtarrigkeit/ auch in ſolcher Trewloſigkeit verharrende/ in dem andern/ und kůnfftigen Leben zu richten nicht vonnoͤthen habe.
Sihe D. Wolfg. Franzium, diſp.
11. ex Deuteron. th. 2. & ſeqq.
Die XII. Frag/ Ob auff erlangte Verzeihung der Suͤnden/ auch allezeit die leibliche/ oder zeitliche Straff/ oder Zuͤchtigung nachgelaſſen werde?
HJerauff wird geantwortet/ daß GOtt der Herr bißweilen/ auß ſonderbarer Gnad/ den Bußfertigen und Glaubigen/ auff ein mal/ und zu gleich/ die Schuld/ alle ewig/ und zeitliche Straffen/ nicht zwar wegen der Buß/ als ein verdienſtlich Werck; ſondern auß lauter Barmhertzigkeit/ erlaſſe; Wie man deſſen Exempel in heiliger Schrifft/ 1. Buch Moſ. am 20. im 1. Buch der Koͤnig am 11. v. 12. Cap. 21. v. 29. 2. Buch der Koͤnig Cap. 22. v. 19. 20. 2. Buch der Chronic.
12. v. 7. und Cap. 33. v. 13. beym Propheten Daniel. Cap. 9. v. 24. lieſet.
Bißweilen vergibt Gott die Schuld/ und ewige Straff/ aber nicht damit zugleich auch die zeitlich oder leibliche Zuͤchtigung; auff daß er der Leute Glauben/ und Gedult/ pruͤfe; die Anruffung uͤbe/ und ſie von newen Suͤnden abſchrecke; welche leibliche Zuͤchtigung/ wann er darumb erſuchet wird/ wegen deß Mitlers Jeſu Chriſti/ er mildert.
Exempel deſſen findet man hin und wider in H. Schrifft/ als im 1. Buch Moſis/ Cap. 3. an unſern erſten Eltern; im 4. Buch Cap. 12. v. 13. 14. 15. an Maria/ oder Miriam/ der Schweſter Moſis/ item daſelbſt Cap. 14. an dem murrendem Volck; ferners Cap. 20. v. 11. 12. und im 5. Buch Cap. 3. v. 23. an dem Moſe ſelbſten; im 2. Buch Samuelis Cap. 12. am Koͤnig David/ auch im 16. Capitel.
Und iſt es nicht allezeit ein gutes Zeichen/ wañ Gott die gꝛoſſe/ ſchwere Sůnden gantz mit keiner zeitlichen Straff zuͤchtiget.
Sihe/ das 2. Buch der Maccab. Cap. 6. v. 14. 15. die Epiſtel an die Hebræer/ Cap. 12.
Welches dann die jenigen wol mercken ſollen/ die da vermeinen/ daß nach der Beicht/ und Loßſprechung/ oder Abſolution, mit den ewigen/ ihnen auch allezeit/ und von rechtswegen/ die zeitliche Straf- oder Zuͤchtigungen nachgelaſſen ſeyen/ und dahero deſto kuͤhner/ und ſicherer werden/ und offtmals wider in die alte Sůnden fallen; und deßwegen auch/ wie es die taͤgliche Erfahrung bezeuget/ mit Kranckheiten/ und andern Straffen von GOTT heimgeſuchet werden.
Zwar Chriſtus der Herr/ unſer Erloͤſer/ nicht nur fuͤr die Suͤnde/ ſondern auch fuͤr die Straffen der Suͤnden/ zeitliche und ewige/ gantz vollkommenlich genug gethan/ Eſa. Cap. am 53. Galat.
3. Rom. 4.
Und wenn uns GOTT die Suͤnde vergibt/ ſo nimbt Er das gantze Tuch mit allen vier Zippeln/ und ſchuͤttet die Suͤnde/ und ſampt der Suͤnde/ Hoͤlle/ Tod/ Teuffel/ und alles Vbel/ und alle Schmach/ Plag/ und Ungemach/ ſo von der Suͤnden herruͤhret/ hinweg/ und und ſchleuderts miteinander in Abgrund deß Meers; wie D. Morlinus ſagt:
Allein muß man auff die Gnade Gottes nicht ſuͤndigen/ ſondern mit Forcht und Zittern ſchaffen/ daß man ſelig werde.
Dann ſo lang wir leben/ ſeyn wir nicht gantz und gar ohne Suͤnde/ und werden von denſelben erſt durch den Tod voͤllig erloͤſet.
Gleichwol koͤnnen wir/ durch Goͤttlichen Beyſtand/ uns vor groben/ und wiſſentlichen Suͤnden hüten; und wañ als dann ſchon den Glaubigen/ undin dem Stand der Gnaden ſich befinden den/ und welche die Veꝛgebung ihꝛer Suͤnden erlangt haben/ Truͤbſalen zu handen gehen; ſo ſeyn es doch keine Zorn-Zeichen/ ſondern Lieb-Zeichen; nicht Henckers-Peitſchen/ ſondern Vatters-Ruthen: nicht Haß/ oder Feinde Streiche; ſondern Mutter-Schlaͤge; im Sprichwoͤrtern/ Cap. 3. v. 11. 12. zun Hebr. am 10. v. 34. 35. 36. Auguſtinus uͤber den 98. Pſalm.
Und dieſes inſonderheit darumb:
1.
Damit die groͤſſe der Suͤnde deſto tieffer erkant/ 2. dieſelbe deſto fleiſſiger verhuͤtet/ und 3. die Gottloſen/ durch dergleichen Exempel/ deſto hefftiger erſchrecket werden.
Sihe D. Frantzium, diſput.
13. ex Deuteron. theſ. 172. ſeqq. und thue darzu D. Johan.
Förſteri problem. Theolog. ex Orat.
Dominic. decad. 2. problem.
9.
Die XIII. Frag/ Ob die Kinder ihrer Vaͤtter Miſſethat zu entgelten?
D. Martinus Luther/ in Commentario uͤber das 20. Capitel deß 2. B. Moſis/ Tom. 4. Jen. Germ. ſaget alſo:
Dieſe Frage/ warumb der Sohn fuͤr den Vatter leide/ hat der Prophet Ezechiel gehandelt/ und ſpricht:
Jhr habt ein Sprichwort unter euch in Jſrael/ die Vaͤtter haben Heerling geſſen/ und uns ſind die Zeene ſtumpff worden.
Und Jeremias ſpricht:
Unſere Vaͤtter haben geſuͤndiget/ und ſind dahin/ wir aber muͤſſen ihrer Suͤnde entgelten/ und gehet noch heutigs Tages/ wir ſuͤndigen/ und verdienen/ das unſere Nachkommen entgelten muͤſſen.
Das ſoll man aber nicht alſo verſtehen/ daß eine Straffe der Seelen ſeye/ daß das Kind umb deß Vatters willen/ verdammet werde.
Wie es dann Ezechiel ſelbſt anzeiget an jetzund gemeldten Orth/ die Seelen/ ſpricht Gott/ durch Ezechiel/ ſind alle mein/ deß Vatters/ und deß Sohns/ welche aber ſuͤndiget/ die wird ſterben; ſondern man ſoll es von der leiblichen Straffe verſtehen/ Er ſtraffet die Kinder umb der Vaͤtter willen/ laͤſſt ſie ſterben/ die doch ſonſt gleichwol ſterben muͤſſen/ und ſtrafft alſo die Vaͤtter/ daß er zu weileu/ ein gantz Geſchlecht außrottet.
Alſo ſegnet er die Vaͤtter in den Kindern/ daß viel Nachkommen genieſſen (leiblich) daß die Vaͤtter fromm geweſen ſind.
Biß hieher Lutherus.
Sihe was im 2. Buch Moſis am 20. v. 5. 6. und 5. Buch/ Cap. 5. v. 9. 10. und Cap. 34. v. 16.
Ezech. Cap. 18. v. 4. und 20. im 1. Buch der Koͤnige/ am 16. v. 12. im 2. Buch/ Cap. 14. v. 6. im 2. Buch der Chronic. Cap. 25 v. 4. beym Propheten Jeremia am 31. v. 29. und 30. ſtehet.
Welche Spruͤche D. Johan.
Förſter, problem. Theolog. decad. 3. ex Decalogo, problem.
10. alſo vergleicht/ daß GOttes deß Herrn Außſpruch im 2. Buch Moſis/ Cap. 20. und im 5. Buch Cap. 5. zu verſtehehen ſeye von der zeitlichen Leib-Straffe/ durch welche bißweilen Gott/ anß ſeinem gerechten Gericht/ auch die Kinder; ſonderlich wann ſie in die Fußſtapffen ihrer gottloſen Vaͤtter tretten/ und alſo zugleich gantze Geſchlecht/ außzurotten zulaͤſſet.
Bey den Propheten Ezechiel/ Cap. 18. und Jeremia 31. aber/ werde geredt von der Seelen ewiger Straffe/ wie auß dem Wort Seele/ ſo fuͤnffmal wiederholet wird/ recht zu ſchlieſſen ſeye.
Endlich werde im 5. Buch Moſis Cap. 24. im 2. Buch der Koͤnige Cap. 14. und im 2. Buch der Chronic. Cap. 25. eigentlich von der Haupt-Straffe/ ſo die Obrigkeit den Vbelthaͤtern anthut/ gehandelt.
Sihe/ was Herr Gottlieb von Hagen/ im 3. Theil deß Buchs Comitiologiæ Ratisbon. am 118. und folgenden Blaͤttern/ gar hefftig wider das Geſaͤtz Quisquis, 5. ad L. Jul. Majeſtat. ſchreibet/ und zum behuff ſeiner Meinung/ das beſagte 24. Cap. deß 5. Buchs Moſis v. 18. das 14. Cap. im 2. Buch der Koͤnige v. 6. und das 18. Cap. auß dem Propheten Ezechiel/ v. 4. 17. und 20. anziehet.
Die XIV. Frag/ Ob der wahre Samuel/ durch die Zauberin zu Endor/ dem Koͤnig Saul vorgeſtellet worden?
1. Samuel. Cap. 28.
NEJN.
Dann erſtlich war außdruͤcklich von GOTT verbotten/ von den Todten die Wahrheit zuerforſchen/ im 3. Buch Moſis/ am 20. v. 27. und im 5. Buch am 18. v. 10. 11.
Zum andern iſt es nicht wahr/ daß der Seligen Seelen/ ſo in der Schoß Abrahæ ſeyn/ durch der Hexen Beſchwoͤrungen/ koͤnten von dannen beruffen werden.
3. Wird deß Propheten Samuels Leib/ innerhalb der Zeit zweyer Jahren/ wann er nicht allbereit gar verfault geweſen/ jedoch alſo verſtellt worden ſeynd/ daß er in der herꝛlichen Geſtalt/ mit welcher/ da er gelebt begabt war/ und ſich/ in ſolcher/ dieſer erdichte Samuel/ dem Koͤnig Saul/ zu ſehen/ dargeſtellt/ nicht hat erſcheinen/ vielweniger der Goͤtter Anſehen vorbilden koͤnnen; Dann die Zauberin ſagte/ daß ſie ſehe Goͤtter herauff ſteiden auß der Erden.
4. Und wie ſolte deß gottſeligſten Propheten Coͤrper/ ſo ſchon lang begraben gelegen/ deñ der Rock/ den er mit ſich ins Grab nicht genommen; in einem Augenblick/ auff der gottloſen Zauberin Bevelch angezogen haben? daß aber ſeine Geſtalt dem Koͤnige alſo vorgeſtellet worden/ iſt dem Teuffel/ ſonderlich bey ſelbigem gottloſen Menſchen/ und ſeiner leibeigenen Magd/ leicht zu thun geweſen.
Dann er ſich nicht allein in einen Engel deß Liechts verwandeln kan; ſondern auch auff der Menſchen/ weil ſie noch leben/ Geberde/ und andere Umbſtaͤnde/ gar ſcharffe Achtung giebet/ ſolche in der Gedaͤchtniß behaͤlt/ und auß ſolcher gleichen Geſtalt/ auch eine Stimme deß Propheten gleichmaͤſſig/ gegeben hat.
Dann der Herr antwortete dem Saul weder durch Traͤume/ noch durchs Liecht/ noch durch Proyheten.
Daher 5. zu ſchlieſſen/ daß Er ihme vielweniger/ durch den verſtorbenen Samuel/ werde geantwortet haben/ welchen/ da er noch gelebet/ er nicht gerne gehoͤret hat.
Und obwoln die Weiſſagung deß Propheten am Saul wahr worden/ ſo hat aber der Teuffel/ als ein Tauſentkünſtler auß dem vorgehenden/ auch auß der Feinde Macht/ wohl erachten koͤnnen/ wie es ihme ergehen werde; ja ihn ſelber/ denn er von GOTT verlaſſen zu ſeyn gewuſt/ und der bey der Zauberin Raht geſucht/ und alſo in ſeinen Gewalt gebracht/ in die Gefahr deß Kriegs/ und ein ſolches ungluͤckhafftes Ende zu nehmen/ antreiben koͤnnen.
Sihe was deßwegen im 1. Buch der Chronic. Cap. 11. v. 13. und 14. ſtehet.
6.
So iſt es auch wider GOttes Wort/ daß die Todten/ ohne ein Wunderwerck von dem Allerhoͤchſten/ wider ſolten lebendig werden.
7. So ſeyn auch die Heiligen nicht in deß Teuffels Gewalt/ daß ſie von denſelben ſolten unruhig gemacht werden koͤnnen.
Und obwoln Syrach Cap. 46. ſolche Hiſtoriam hat/ ſo er zehlet er doch dieſelbe allein bloß/ wie ſie im angezogenen Orth/ deß 1. Buchs Samuelis/ ſtehet/ in dem er die Lob-Spruͤche deß Samuels/ und anderer/ die Nachkoͤmmlinge/ zur Nachfolge der Alt-Vaͤtterlichen Tugend auffzu muntern/ kuͤrtzlich ſetzet/ und auch deß gemeinen Juͤdiſchen Volcks Meinung redet/ aber nicht ſaget/ ob die Erſcheinung deß Samuels wahr/ oder eine Verblendung geweſt ſeye.
8. Wuͤrde auch der Samuel ſich nicht haben anbetten laſſen/ welcher gelehret/ daß allein GOTT anzubetten ſeye.
Und wie hat der Mann Gottes/ zu dem gottloſen Saul/ ſagen koͤnnen/ Morgen wirſt du/ und deine Soͤhne mit mir ſeyn?
Sihe Tertullian. in libro, de anima, Auguſtinum lib. quæſt. veteris, & novi teſtamenti quæſt.
17. Jacob.
Martini Cent. 10. quæſt. illuſtr. philoſoph. diſput.
3. qu. 5. und 10. Frantz. diſput.
7. ex Deuteron. th. 27.
Die XV. Frag/ Ob es einem Chriſten erlaubt ſeye/ Krieg zu fuͤhren? und Gewalt mit Gewalt abzutreiben?
WAS das Erſte anbelangt/ ſo bringen die meiſten Wiedertaͤuffer/ und mit denſelben auch die heutige Photinianer/ deß Origenis, und der Marcioniten Jrrthum/ daß einem Chriſten Krieg zufuͤhren/ nicht erlaubet ſey/ wider herfuͤr: welcher zwar auß dem Alten Teſtament/ mit Zeugniſſen/ und Exempeln/ daß GOtt ſelber Krieg zu fuͤhren gebotten/ dieſelbe/ ſo ſie rechtmaͤſſig und gebuͤhrend gefuͤhret/ Streit und Rach Gottes genant werden; auch von ihme/ dem Volck Jſrael/ Geſaͤtz/ und eine gewiſſe Ordnung/ die Kriege recht zu fuͤhren/ vorgeſchrieben worden/ widerlegt werden kan.
Zu deme hat auch GOTT tapffere Kriegs-Heldẽ erwecket/ und ſie mit Kriegs- Tapfferkeit außgeruͤſtet; deßgleichen haben die heilige Patriarchen/ Propheten/ und gottſelige Koͤnige/ GOtt dem Herrn angenehme und gefaͤllige Krieg gefuͤhret.
Weiln aber die jetzige Widertaͤuffer/ mit den Manichæern/ und andern alten alten Ketzern/ die Schrifften deß Alten Teſtaments verwerffen.
Deßwegen ſo iſt mit ſolchen Schwermern/ auß dem Newen Teſtament zu handlen.
Da dann erſtlich beym Evangeliſten Luca/ Cap. 3. v. 14. geleſen wird/ was Johannes der Taͤuffer den Kꝛiegsleuten/ auff ihre deßwegen gethane Frag/ geantwortet habe; darauß dann alſo zu ſchlieſſen:
Hat Johannes der Taͤuffer/ von den Kriegsleuten/ was ihnen zuthun? befragt/ das Kriegen/ da er es damaln wol haͤtte thun koͤnnen/ auch ſollen/ nicht verworffen; ſondern ſie mit gewiſſer maß/ in demſelben beſtaͤttiget:
ſo folget/ daß das Kriegen im Newen Teſtament/ eine erlaubte Sache ſeye/ ꝛc.
Und hiemit ſtimmet auch Auguſtinus epiſt. ad Marcell. uͤberein.
Ferner wird ſolches auß der Epiſtel an die Roͤmer Cap. 13. erwieſen; wann S. Paulus ſagt/ die Obrigkeit traͤgt das Schwerdt nicht umbſonſt/ ſie iſt Gottes Dienerin/ eine Raͤcherin zur Straffe/ uͤber den/ der boͤſes thut.
Darauß alſo kan geſchloſſen werden: Wann/ auß S.
Pauli Zeugniß/ die Obrigkeit von Gott verordnet iſt/ daß ſie ſoll ſeyn eine Raͤcherin/ und die jenigen/ ſo Boͤſes thun/ zaͤmen; und aber bißweiln/ deren/ ſo Boͤſes begehen/ und inſonderheit ſolcher/ ſo die Religion und den gemeinen Frieden verunruhigen/ Beſchaffenheit/ und Macht/ alſo gethan iſt/ daß ſie/ ohne Kriegsmacht/ nicht gebaͤndiget/ und im Zaum nicht gehalten werden koͤnnen; ſo erſcheinet darauß/ daß einem Chriſten/ im Newen Teſtament/ auch heutigs Tags/ Krieg zu fuͤhren erlaubt ſey/ &c. wird geleſen/ daß die Chriſten unter den Kaͤyſern Marco, Antonio, Maximiano und Juliano, ob ſie wohl nicht ihres Glaubens geweſen/ ſich im Krieg gebrauchen laſſen; Anderer/ ſonderlich der erſten Chriſtlichen Kaͤyſer zu geſchweigen.
Zu dem/ iſt der Krieg nichts anders/ als eine rechtmaͤſſige Vertheidigung; Er zwinget die Leute gerecht/ und maͤſſig zu ſeyn; machet auß einem geilen/ einen beſcheidenen/ auß einem faulen/ einen tapffern; und wird dardurch der Fried erlangt/ damit man in demſelben/ ohne Beleidigung ſicher leben koͤnne.
So hat uns Gott die Haͤnde darzu geben/ daß auſſer anderm derſelben Gebrauch/ wir uns ſelbſten/ und andere damit ſchuͤtzen koͤnnen.
So wird auch in H. Schrifft nirgends Krieg zufuͤhren verbotten.
Der Hauptmann/ ſo Kriegsleute unter ſich gehabt/ Matth. 8. und der Cornelius/ in der Apoſt.
Geſchicht am 10. ſeyn deßwegen nicht geſcholten/ oder den Krieg hinfuͤhro zu verlaſſen/ ihnen gebotten worden.
Und obwoln die Widerſacher etliche Spruͤche auß derſelben anziehen/ ſo ſeyn ſie doch nicht von der offentlichen/ ſondern der eintzelen Rach/ da ein Menſch/ ſich an ſeinen Naͤchſten nicht raͤchen ſolle/ zuverſtehen.
Es ſeyn zwey Stuͤck/ dardurch ein gemeiner Stand erhalten wird/ nemlich die Tapfferkeit wider die Feinde/ und die Einigkeit zu Hauß.
Die Rechte/ Gericht/ Geſaͤtz/ die Religion/ und alles deß gemeinen Standes vermoͤgen/ und macht/ wird unter dem Schild der Kriegs-Diſciplin erhalten: machet die Leute in ihrem Stande ruhig ſeyn: weiln niemands ſich unterſtehet/ den herauß zu fordern/ oder zu beleidigen/ den er weiß zum Widerſtand hurtig und bereit zu ſeyn.
Es machet der Krieg/ auß einem verthunlichen/ einen maͤſſigen; iſt auch kein beſſers Mittel/ die Muͤſſiggehende/ und den Wolluͤſten ſich Ergebende/ unnütze Leute/ auß einer Stadt/ und Lande zu vertreiben/ als wann man ſie in den Krieg ſchicket.
Siehe ein mehrers hievon beym D.
Cunrado Dieterico, in der 3. und 12. Predigt/ uͤber das 3. Capitel deß Predigers Salomo/ Lucam Oſiandrum, in Enchirid. controv. quæ Auguſtanæ Confeſſionis Theologis, cum Anabaptiſtis intercedunt, cap. 9. quæſt.
3. & cap. 10. quæſt.
1. VVolfg.
Franzium, diſp.
10. theſ. 101. & ſeqq. ex Deuteron.
Joan.
Förſter. probl. Theol. ex Decal. decad. 2. probl. 4. Joan.
Cerhard. deca. 7. qu. polit. 1. Jac. Martini cent. 5. quæſt. philoſ. diſp. 10. qu. 10. & cent. 9. qu. 9. diſp. 7. Joan.
Crügeri Hortum virtutum, qu. 39. Nicol. Hardkopf. qu. bellicarum 1. und andere mehr/ welche mie gnugſamen Urſachen erweiſen/ daß den Chriſten Krieg zu fuͤhren/ auch im N. Teſtament eꝛlaubt ſeye; und dem Tertulliano, Lactantio, Eraſmo Roterodamo, den Photinianern/ Widertaͤuffern/ und andern/ auff ihre Einwuͤrff/ (deren unterſchiedliche bey dem ſo genanten Beato Joachimo, in fortitudine pacis, oder Eroͤrterung der Frag/ ob ein Chriſt Krieg fuͤhren koͤnne?
ſo er verneinet/ zu finden) antworten; benebens aber auch vermelden/ was rechtmaͤſſige Krieg; wann/ und wie dieſelbe vorzunehmen; auch alſo zu fuͤhren ſeyen/ daß es nicht Straſſenraͤuberiſche und moͤrderiſche Thaten werden; und die/ ſo ſolche Kriego fuͤhren/ wegen deß unſchuldig vergoſſnen Bluths/ auch anderer groſſen Suͤnden/ ſo vielmals in den Kriegen vorgehen/ GOtt dem Herrn nicht ſehr ſchwere Rechenſchafft zugeben haben.
Dann Krieg zu fuͤhren der hohen Odrigkeit zuſtehet/ die aber in acht zunehmen deſſen rechtmaͤſſige Urſachen/ welche ſie in heiliger Schrifft zu finden/ wie nemlich das Volck Gottes/ vorzeiten/ ihre Krieg wider die/ ſo Auffruhr und Abgoͤtterey angericht; das Recht der Natur gebrochen/ dem Koͤnig und dem Volck eine ſchmach zugefuͤgt; die wahre Religion/ die offentliche Freyheit deß Vatterlands/ das Leben der Ehegenoſſen/ und Kinder angegriffen/ die Vertraͤg und Buͤndniſſene vernichtet/ gefuͤhret habe.
Man ſolle aber zuvor/ ehe es zum Krieg kombt/ alles verſuchen/ ob man durch guͤtliche Mittel/ den Strittigkeiten abhelffen koͤnne.
Und ſo nichts helffen will/ in dem Krieg ſich alſo verhalten/ daß die unſchuldige Leute/ krancke und alte/ auch die kleinen Kinder/ nicht umbgebracht/ denſelben ihre Nahrung nicht entzogen/ das Weiber-Volck nicht geſchwaͤcht; und nicht alles zum Raub gemacht/ und verwuͤſtet werde.
Dann/ wie der heilige Auguſtinus, de Verbis Domini, ſagt: Kriegen iſt keine Suͤnde; aber wegen deß Raubs kriegen/ das iſt eine Suͤnde; item/ wider den Fauſtum; die Begierde Schaden zu thun/ die Grauſamkeit ſich zu raͤchen/ ein verwickelt/ und unverſoͤhnliches Gemuͤht/ die Wildigkeit ſich zu widerſetzen/ die Vppigkeit zu herrſchen/ und was dergleichen iſt/ die ſeyn es/ ſo in dem Krieg billich verdam̃t werden.
Was dann die End-Urſach der Krieg anbelangt/ ſolle dieſelbe einig und allein dahin gerichtet ſeyn/ damit eine rechtmaͤſſige/ und nothwendige Beſchuͤtzung vorgenommen werde/ daß wann offentlicher Gewalt abgetrieben worden/ Fried/ und erwuͤnſchte Ruhe/ dem gemeinen Weſen widergebracht werde.
Sihe D. Lutherum, tom. 3, Jen.
German.
Ob Kriegsleute auch im ſeligen Stand ſeyn koͤnnen?
Was das Ander anbetrifft/ ob namlich Gewalt mit Gewalt abzutreiben erlaubt ſeye?
ſo iſt was den offentlichen Gewalt angehet/ der Schluß auß dem vorgehenden zumachen.
Ob aber ein eintzeler Menſch/ mit gutem Gewiſſen/ im Nothfall/ ſich wehren doͤrffe?
da ſagen die Wider taͤuffer nein darzu/ und bringen zum Beweiß die Spruͤche herfuͤr/ zun Roͤmern am 12. v. 17. 19. an der 1. an die Corinth. Cap. 6 v. 7. und Matth. am 5. v. 39. ꝛc. Hergegen die Evangeliſchen lehren/ daß in dem unvermeidlichen Nothfall/ ein Chriſt die Schutz-Wehr fuͤr ſich/ und die Seinige/ wol ergreiffen moͤge: jedoch der Geſtalt:
1. daß mit fleiß/ und ernſtlich der jenige/ ſo Gewalt brauchen will/ von ſeinem Vorhaben abgeſchreckt werde.
2. daß/ ſo viel es ſeyn kan/ der Obrigkeitliche Schutz/ oder anderer Leute Huͤlff/ geſucht werde; 3. wann ſolche Mittel nicht zu wegen zubringen/ und deß Vberfallers groͤſſere Gewalt/ auff keine andere weiſe/ als mit der Gegen-Wehr abzutreiben iſt.
4. daß man ſo viel moͤglich veꝛſuche/ die Widerpart alſo zubeſchaͤdigen/ daß ſolche die Waffen hinzulegen gezwungen werde/ als daß man den Feind ſtracks umbringe.
5. und wann auch ſolches nicht geſchehen kan/ und Lebens-Gefahr auff dem Verzug ſtehet/ ſo muß es mit der zulaͤſſigen Gegenwehr/ ſo man moderamen inculpatæ tutelæ nennet/ alſo beſchaffen ſeyn.
1. Daß man ſich einer Gleichmaͤſſigkeit der Jnſtrumenten/ oder Wehren gebrauche.
2. Und daß es alsbalden/ nicht eine Zeit hernach; und 3. nicht im Gemuͤht/ ſich auß Schmertzen der angethanen Unbilligkeit zu raͤchen/ oder zubeſchaͤdigen; ſondern ſich/ und die Seinige/ wider die augenſcheinliche/ und gegenwaͤrtige Gefahr zu ſchuͤtzen/ geſchehe.
Welches letzte dann in ſolchen Faͤllen/ inſonderheit zubeobachten iſt.
Dann GOtt/ als der allerbeſte Hertzenkuͤndiger/ ſihet zu vorderſt auff deß Menſchen Zuneigung/ und Gemuͤht/ und thut daher von ſeinen Verhandlungen/ ſo wol in allen andern Miſſethaten/ als auch und inſonderheit in dem Todſchlag urtheilen; wie zu ſehen iſt im 2. Buch Moſis/ Cap. 21. v. 13.
Und fuͤr dieſe erzehlte Meynung/ ſtreitet das Geſaͤtz der Natur/ daß nemlich Gewalt mit Gewalt zu hintertreiben: item das Geſaͤtz im 2. Buch Moſis Cap. 22. v. 2. und deß Abrahams Exempel im 1. Buch Moſis am 14. Und ein ſolcher/ der im Nothfall/ einen Angreiffer umbbringet/ kan kein Todſchlaͤger genennet werden.
Auß welchem dann/ und den Umbſtaͤnden/ auff die obang eregte der Widertaͤuffer Einwuͤrff leichtlich zu antworten iſt.
Sihe D. Joh. Förſter. decad. 2. problem. Theol. ex Decalogo, problem.
5. da er/ unter anderm/ auch auff den Spruch Chriſti Matt.
5. v. 39. Jch aber ſage euch/ daß ihr nicht widerſtreben ſollt dem übel/ ſondern/ ſo dir jemand einen Streich gibt/ auff deinen rech- Backen/ dem biete den andern auch dar/ eine dreyfache Antwort gibt; auch hierůber deß Cardinals Hugonis Wort anziehet.
Suche das 18. Cap. S.
Johannis/ v. 22. 23. und das 23. Capit. in der Apoſt. Geſchicht. v. 2. und 3.
Die XVI. Frag/ Ob geiſtliche Perſonen eines weltlichen Richters Stell vertretten moͤgen?
THeils ſagen ja/ und ziehen die Exempel Moyſis/ Samuelis/ und Eſdræ/ an.
Aber der Philoſophus 4. polit. c. 15. will/ daß der Prieſter Ampt/ von der weltlichen Obrigkeit/ ſoll unterſcheiden ſeyn.
Dann ſelbiges den gantzen Menſchen/ nicht einen Theil von ihm/ erfordert.
So iſt die weiſe der Verwaltung gar weit von einander; und wann die Lehr mit dem Schwert bewahret/ kuͤnte leichtlich eine Abgoͤtterey mit einreiſſen.
Vber das/ hat unſer Herr und Heyland offentlich geſagt/ ſein Reich ſeye nicht von dieſer Welt; ja/ er iſt allein auff den Berg gewichen/ als er verſtanden/ daß das Volck kommen/ und ihn zum Koͤnig machen wolle.
Wie ſchicket ſich dann/ daß geiſt- und weltliche Reich znſammen?
So hat Er/ der Herr Chriſtus/ ſelber kein Urtheil uͤber das Ehebrecheriſche Weib/ ſprechen wollen/ dieweil er nicht zu richten/ wie eine irrdiſche Obrigkeit/ kommen war.
Deßwegen ſo gebuͤhret einer geiſtlichen Perſohn/ daß ſie zweyerley Verrichtungen habe.
Dann denen/ ſo zu groͤſſern Dingen verordnet/ werden die mindere verbotten/ nicht daß ſie deren unwuͤrdig waͤren/ ſondern weil ſolches denſelben uͤbel anſtaͤndig.
Wo iſt einiger Apoſtel/ als ein Richter der Menſchen geſeſſen; oder hat die Graͤntzen unterſchieden/ oder die Laͤnder außgetheilet?
Jch lieſe/ daß die Ayoſtel/ uͤber die das Urtheil ergehen ſollen/ geſtanden; aber nicht/ daß ſie Urtheil faͤllend geſeſſen waͤren; ſaget Bernhardus de conſid.
ad Eugenium.
Und iſt dem heiligen Petro nicht bevohlen worden/ daß er regiere/ oder unterwerffe; ſondern daß er weide/ und zwar nicht ſeine/ ſondern deß Herrn Chriſti Schaafe; welcher/ in ſeinem mit Dornen gekroͤnet/ in dem Purpur Mantel aber verſpottet woꝛden.
Sihe Johan.
Gerhardum decad. 5. quæſt. polit. quæſt.
10. und die/ ſo er daſelbſten anziehet.
Die XVII. Frag/ Wie ſeyn die jungen Leute/ ehe ſie auff hohe Schulen verſchicket werden/ abzurichten?
DJeſe Vorbereitung beſtehet in gebuͤhrender Aufferziehung/ die ſehr nothwendig/ und auch zum allernuͤtzlichſten iſt.
Dann es mangelt allenthalben an Gelegenheiten nicht/ daß junge Leute/ ſo von Natur etwan zu dem Boͤſen geneiget ſeyn/ auch andere/ ob ſie gleich guter Arth/ und ſinnreich ſeyn/ wann die Zucht entweder gantz hindan geſetzt/ oder recht gebraucht wird/ verfuͤhret werden koͤnnen.
Die Unterweiſung/ ſonderlich wann man ſie zu rechter Zeit vornimmet; iſt die Brunnquell und Wurtzel aller Tugend/ und Wiſſenſchafft.
Solche Erziehung aber hat inſonderheit ihr Abſehen auff deß Leibs Geſtalt/ und Unterweiſung deß Gemuͤhts.
Sollen dahero die Eltern/ wann ſie Soͤhnlein bekommen/ die eine geſunde und gute Leibs-Beſchaffenheit haben/ mit allem Fleiß zu ſehen/ daß ſie erhalten/ wann ſie aber boͤß/ etlicher maſſen/ und ſo viel moͤglich/ verbeſſert/ werde.
Zu deß Leibs Stande/ und guter Geſtalt/ thut viel/ wañ man auff der Speiſen Unterſcheid/ und daß die Kinder mit denſelben nicht uͤberfuͤllet werden/ Achtung gibet.
Jtem/ daß die Eltern zuſehen/ daß ihre Glieder nicht verkruͤmt/ oder auff einerley weiſe ungeſtaltig werden.
Sie ſollen auch denſelben ihre Leibs-Vbungen/ nach geſtalt deß Alters/ und die ihnen gebuͤhren/ zu laſſen.
Dann fuͤr die Knaben gehoͤren ſolche Bewegungen/ dardurch deß Leibs Traͤgheit/ und Faulkeit/ verhuͤtet werde; den mehr erwachſenen aber/ etwas ſtaͤrckere; jedoch/ daß man allwegen auff jedes Leibes Zuſtande ſein Abſehen habe.
Und inſonderheit dienet das Spatzirengehen hieher trefflich wol.
Was die Unterweiſung deß Gemuͤhts anbelangt/ ſolle man/ je mehr daſſelbe dem Leib vorgehet/ und je beſſer/ und groͤſſer ſeyn der Seelen/ als deß Leibs Guͤtter/ groͤſſere Sorge fuͤr dieſelbe tragen.
Dann/ obwoln eine gute Natur/ und Art/ viel thut/ die gute Wiſſenſchafften recht zu ergreiffen/ und recht zuverſtehen/ auch bey Theils andern/ wie unablaͤſſige Arbeit/ oder Fleiß/ alles uͤberwindet.
Wann aber die Vorſorge/ und das Auffſehen nicht darbey iſt/ wird die Natur entweder nichts/ oder doch gar wenig außrichten.
Es begreifft aber ſolche Vorſorge die Unterweiſung/ und die übung: und die Vnterweiſung wider vier Stuͤck/ nemlich/ 1.
Von wem.
2. Wann.
3. Warumb; und 4. wie ſolche anzuſtellen.
Das erſte beſtehet auff den Eltern/ und Lehrmeiſtern.
Wann die Eltern ihrer Kinder Unterweiſung/ entweder wegen Vnwiſſenheit/ oder anderer Verhinderungen halber/ ſelber nicht vorſtehen moͤgen; ſollen ſie Lehrmeiſter ihnen halten/ deren Trew und Fleiß/ ſie ihre Kinder anvertrawen/ und untergeben; doch alſo/ daß die Eltern auch ſelber fleiſſige Auffſeher; die Lehrmeiſter aber/ in guten Kuͤnſten/ und Sprachen/ erfahren/ und guten Sitten ſeyen/ und ihren Lehrjuͤngern/ das/ ſo ſie zu erlernen/ getrewlich/ und embſig vorhalten.
Den obgedachten andern Puncten/ wann/ betreffend/ ſo ſolle die Vnterweiſung zeitlich geſchehen/ und damit ſo lang fortgeſetzet werden/ biß man etwas zu Jahren kombt/ und eines ſolchen Wegweiſers nicht mehr vonnoͤthen.
Haben derowegen die Knaben und Juͤnglinge/ der Unterweiſer inſonderheit vonnoͤthen.
3. Warumb aber ſolches geſchehen ſolle/ da hat man auff die Sitten/ und Lehre/ zu ſeheu/ welche beyde wann ſie huͤbſch bey einander ſtehen/ einen jungen Menſchen ſehr angenehm machen.
Zu den Sitten gehoͤret die Gottſeligkeit/ wegen GOttes/ und die Frombkeit/ wegen der Menſchen.
Bey der Lehr hat man auff die Wolredenheit/ und Weißheit/ zu ſehen.
Die weil aber nuͤtzlich iſt/ daß man zu unterſt anfahe/ ſo ſolle/ erſtlich/ ein Lehrmeiſter/ einen Lehr-Juͤngern/ die Crammaticam, oder die Sprach- unnd Schreib-Kunſt/ vorgeben/ durch welche man zu Erlernung der Sprachen geleitet wird.
Dieweil aber der Sprachen mancherley/ ſo rahtet einer/ daß zuvorderſt die Latein- und Griechiſche ſollen erlernet werden.
Wann nun der Lehrer den Nutzen der Grammaticaliſchen Regeln/ etlicher maſſen/ in den Rednern/ und Poeten gewieſen/ ſoll er die Dialecticam, oder Diſputir- Kunſt/ mit ſeinen Untergebnen/ vornehmen; und mit derſelben zu gleich auch die Rhetoricam, oder die Red-Kunſt.
Was den vierten/ oder letzten Puncten betrifft/ wie nemlich die Unterweiſung anzuſtellen; ſo erfordert man ins gemein von den Lehrmeiſtern.
1.
Daß ſie ihre Lehr-Juͤnger/ zum Fleiß/ mit Geſchencken ſollen anreitzen.
2. Dieſelbe von aller boͤſen Geſellſchafft abhalten; Und 3. die Lehrjuͤnger/ als moͤglich/ ſich zu frommen/ und und gelehrten Leuten/ geſellen, von welchen ſie jederzeit frommer/ und gelehrter hinweg gehen.
Abſonderlich aber/ die Sitten betreffend/ ſoll ihnen mit gutem Exempel vorgegangen; auch denſelben eines andern Tugend/ und die darauff erfolgete Ehr/ vorgehalten werden.
Die Lehre belangend/ ſo ſoll man die Knaben allgemach unterweiſen/ und mit vielem Auffgeben ſie nicht uͤberhaͤuffen: item/ eine richtige Ordnung halten/ auch nur das nuͤtzlichſte ihnen vorgeben; und denſelben/ bißweilen eine Ruhe/ und Ergoͤtzligkeit goͤnnen/ damit ſie nicht ſterigs uͤber dem Lernen ſitzen doͤrffen.
Und ſo viel von der Unterweiſung.
Was fuͤrs Ander nun die uͤbung betrifft/ ſo gehet ſolche den Lehrjuͤnger an/ welcher 1. ſoll ſeyn gelernig.
2. Mit außwendig lernen ſtetigſt die Gedaͤchtniß uͤben.
3. Keine Arbeit fliehen.
4. Unermuͤdet dem Lernen obliegen/ ingedenck/ daß die Baͤume nicht von einem Streich fallen.
5. Stetigſt ihme vornehmen ſeine Sachen mit der Zeit auffs hoͤchſte zu bringen/ und gelehrter/ als Plato/ oder irgends ein Doctor ſeyn moͤge/ zu werden.
Dann die Voͤgel/ ſo nur umb die Pfuͤtzen ſich auffzuhalten pflegen/ die fliegen/ bey heiterem Himmel/ ſelten hoͤher.
6. Daß er die ſchaͤdliche Wolluͤſte meide.
Wann nun alſo ein guter Anfang gemacht/ und ein ſolcher Grund zu Hauß geleget wird/ ſo iſt gute Hoffnung da/ wann ein ſolcher Juͤngling hernach auff eine hohe Schul kombt/ das/ was ferner darauff gebawet wird/ wol gerahten/ und viel Nutzen ſchaffen werde.
Sihe D. Jacob.
Martini, quæſt.
8. diſput.
6. Quæſtion. illuſtr. philoſoph. cent. 2. und cent. 7. diſput.
5. quæſt.
10. da er handeit/ wie die Jugend in einem gemeinen Stande unterwieſen werden ſolle?
Die XVIII. Frag/ Ob es beſſer/ wann ein Fuͤrſt guͤtiger/ als gerechter iſt?
BEy Gott dem Herrn/ iſt eine groſſe/ und verwunderliche Vermiſchung der Gerechtigkeit/ und Barmhertzigkeit.
Er iſt ein Vatter nach der Guͤttigkeit/ und ein Herr nach/ oder in der Zucht.
Welches auch von einem Fuͤrſten/ ſo gleichſam GOttes Stadthalter iſt/ zu wuͤnſchen waͤre/ daß Gnade und Gerechtigkeit miteinander wandeln thaͤten; weilen dieſes die zwey Stuͤtzen/ darauff die Regiments-Laſt lieget.
Wann aber den mitlern Weg allezeit/ und gleich zu gehen/ ſehr ſchwer iſt; ſo wird daher nicht unbillich gefragt/ ob es beſſer ſeye ein wenig nach der Gerechtigkeit/ oder aber nach der Gnade mehrers ſich zu lencken?
Und zwar/ ſo iſt bißweilen/ nach Unterſcheid der Umbſtaͤnde/ und ſonderlich zu dieſer Zeit/ da allerhand Laſter uͤberhand nehmen/ man ſich derſelben auch nicht ſchaͤmet/ die Strengigkeit/ der Guͤtigkeit vorzuziehen; weilen man mit uͤberſehen/ nur mehrers zu ſuͤndigen Anlaß giebt.
Durch Gelindigkeit wird ein Fuͤrſt/ und die Geſaͤtz/ veraͤchtlich gemacht.
Der Roͤmer Reich waͤre zu groſſe/ deß Pertinacis Freundligkeit/ und deß Heliogabali naͤrriſche Wolluſt/ ſchier gefallen/ wann nicht demſelben Kaͤyſer Alexander Severus, mit ſeiner Ernſthafftigkeit zu Huͤlff kommen waͤre.
Der Kaͤyſer Aurelianus iſt fuͤr nothwendig/ ob er wol ernſthafft war/ gehalten worden/ dieweil deß Roͤmiſchen Reichs im Schwang gebende Laſter keinen gelindern Fuͤrſten/ zu gelaſſen haͤtten.
Seyn auch etwann theils Voͤlcker alſo genaturet/ daß ſie nur mit einer eiſernen Ruthen wollen regiret werden.
So verurſachet die Guͤtigkeit eines Fuͤrſten/ gar offt/ daß die Schmeichler und Diebe/ einen gemeinen Stand berauben; die Strengigkeit aber macht/ daß die Beampte im Zaum gehalten werden/ und ihrem Ampt genug thun.
Aber! wie dem allem/ ſo iſt doch die Gnade/ der Strenge/ vorzuziehen.
Und ſolches hat die Natur ſelber etlicher maſſen lehren wollen/ welche der Jmen/ oder Bienen/ Koͤnigen/ keinen Stachel zugelaſſen/ oder doch den zugebrauchen nicht haben wollen/ damit ſie deſto weniger jemands Schaden thaͤten.
Die Liebe der Unterthanen begleitet am beſten einen Fuͤrſten:
Wer aber geliebt ſeyn will/ muß mit ſchwacher Hand regieren.
Und wer wer weiß nicht/ daß das geſtrenge Recht/ offtmals die groͤſte Unbilligkeit iſt?
Vnd/ wie/ in einer zweiffelhafftigen Sache/ allezeit beſſer iſt einen Schuldigen ledig laſſen/ als einen Vnſchuldigen verdammen; alſo iſt auch/ in andern Sachen/ die Strenge der Gerechtigkeit/ mit der Billigkeit/ zu vermiſchen/ abermals nach dem Exempel deß Koͤnigs aller Koͤnigen.
Dann obwolen derſelbe/ wie genaͤdig/ alſo auch gerecht iſt; ſo erſcheinen doch gegen uns mehrere Wirckungen ſeiner Barmhertzigkeit/ als Gerechtigkeit.
Dann Gottes Eigenſchafft iſt/ ſich erbarmen und ſchonen.
Der Kaͤyſer Leo I. pflegte zu ſagen/ welchen die Sonne beſcheine/ denen pflege ſie auch die Waͤrme mitzutheilen; alſo ſolle auch von einem Kaͤyſer denen Gnade erwieſen werden/ die er anſihet.
Sihe Tholoſ. lib. 6. de Rep. c. 18. n. 18. Bodin. lib. 2. de Rep. c. 4. Cerhard. dec. 3. quæſt. polit. qu. 3. & Jac. Martini cent. 2. quæſt. Philoſ. diſp. 6. qu. 10. und die ſie daſelbſt anziehen.
Die XIX. Frag/ Auff welche Wiſſenſchafften ſolle ſich ein Fuͤrſt vornemlich legen?
DAS Regiren iſt die allergroͤſte Kunſt/ ſonderlich einen Menſchen; und je groͤſſer die Gewalt/ und ein Fuͤrſtenthumb iſt/ je groͤſſer Weißheit hat auch ein Regent vonnoͤthen.
Sein deßwegen/ die jenigen/ welche kuͤnfftig ins Regiment zu tretten/ von Jugend auff/ alſo zu unterweiſen/ daß ſie nicht allein ihnen/ ſondern auch andern/ uͤber die ſie regiren ſolten/ mit der Zeit nuͤtzlich und vorſtaͤndig ſeyn moͤgen.
Die erſte Sorg aber ſolle ſeyn/ daß ein junger Fuͤrſt in der himmliſchen Lehr/ auß der heiligen Schrifft/ recht unterwieſen werde; welches allen Chriſten zuſtehet.
Hernach ſolle man denſelben in die Wiſſenſchafft nuͤtzlicher/ und guter Kuͤnſten fuͤhren; jedoch in den nidern nicht zu lang auffhalten/ ſondern allein das nothwendige ihme darauß vorhalten; auch bißweilen denſelben etwas in den Poeten leſen laſſen; in welchen ſonderlich die von keuſchen/ ernſtlichen/ und hohen Sachen handlen/ man viel ſchoͤnes/ nuͤtzliches und erbawliches findet.
Sonderlich aber ſolle ein Fuͤrſt ihme die Leſung der hiſtoriſchen Buͤcher angelegen ſeyn laſſen.
Dann in denſelbigen findet er allerhand Beyſpiel/ denen er wegen darauß entſtandener Ehr/ und Glůckſeligkeit/ zufolgen; hergegen auch ſolche/ die er/ der Gefahr/ erlangten Schande/ und boͤſen Außgangs halber/ zu meiden hat.
Es iſt die Hiſtoria eine Lehrmeiſterin/ wie jemand ſein Leben anzuſtellen/ ſie zuͤchtiget/ durch ungleichheit und aͤnderung der Haͤndel/ der Gluͤckſeligen Stoltz/ und troͤſtet die Ungluͤckhaffte in ihrem Elend.
Sie erzaͤhlet der Weiſen Rahtſchlaͤge/ der Helden fuͤrtreffliche Thaten/ aber auch der Vermeſſenheit und Thorheit/ ungluͤckſelige Außgaͤnge.
Die Hiſtoriſche Buͤcher ſeyn die beſte Raͤhte/ die/ wann ſie beruffen/ werden/ ſtets da ſeyn/ nichts verbergen/ nicht ſchmeicheln; hat Julius Cæſar, wie Suetonius cap. 7. von ihme berichtet/ als er deß groſſen Koͤnigs Alexanders Bildniß geſehen/ geſeufftzet/ wie viel mehrern Gewalt wird die Hiſtoria haben/ wann in der ſelben ſeine Thaten geleſen werden.
Darneben aber ſolle ein Fuͤrſt auch der Wolredenheit/ und allerley Sprachen/ ſich befleiſſigen; damit er nicht allein/ gegen die Seinige ſeine Rede/ ſonderlich in Auffruhren/ recht fuͤhren; ſondern auch/ bey andern Fuͤrſten/ und deren Geſandten/ die Notdurfft ſelber muͤndlich vorbringen/ und ſo es zum Krieg kombt/ die Soldaten anreden/ und ſelbige zur Tapffer- und Standhafftigkeit ermahnen koͤnne.
Vnd dann ſo iſt einem Fürſten die Wiſſenſchafft der Rechten/ und der Weltlichen Sachen noͤthig.
Was aber andere Kuͤnſte anbelangt/ ſo Theils an einem Fuͤrſten erfordern/ ſeyn dieſelbe nicht alſo nothwendig.
Dann/ welche in den Schul- Kuͤnſten veralten/ die ſeyn das Regiment zu fuͤhren nicht gar tuͤchtig:
jedoch mag ein Fuͤrſt/ ſo einen guten Verſtand/ und die muͤſſige Zeit darzu hat/ wegen ehrlicher Beluſtigung/ auch dieſelbe erlernen.
Sihe Gerhard, deca. 3. quæſt. polit. 6. Lipſ. lib. 1. polit. cap. 9. & 10. Tholoſ. lib. 10. de Republ. cap. 4. n. 12. Jacob.
Martini Cent. 2. diſput. philoſoph. 9. qu. 10.
Die XX. Frag/ Ob ein Sohn/ ſo in einem Obrigkeis Stande iſt/ ſeinem Vatter deßwegen vorzuziehen ſeye?
ES geſchicht offt/ daß auß geringen Standes/ und faſt unbekandter Leuten Kinder Herkommen/ die hernach zu den hoͤchſten Ehren und Wuͤrden/ gelangen/ inmaſſen man/ unter andern/ ein Beyſpiel am Socrate hat/ welches Eltern geringe Leute geweſen/ der aber folgends ſo hoch geſtiegen/ daß er von jederman fuͤr den Allerweiſſeſten iſt gehalten worden. wie beym Diogene Laẽrtio in vitis philoſop. von ihm zu leſen.
Da dann gefragt wird/ wann ein Sohn zu dergleichen/ oder hoͤhern Wuͤrden/ als der Vatter iſt/ oder zu Obrigkeits Stellen/ gelanget/ ob er ſeinem Vatter der im niedrigen Stande iſt/ und ſich ſchiecht behelffen muß/ deßwegen vor zuziehen ſeye? ſonderlich/ weil die heilige Schrifft befihlet/ daß die Eltern/ von den Kindern ſollen geehret werden; auch die Natur ermahnet/ daß man die Eltern den Kindern vorſetzen ſolle; deßgleichen die unvernuͤnfftige Thiere/ als die Storchen/ nud andere/ ihren Eltern Ehren-Dienſte erweiſen.
Hergegen aber wird allen und jeden in der Epiſtel an die Roͤmer/ Cap. am 13. gebotten/ daß ſie der Obrigkeit unterthan ſeyen/ derſelben gehorchen/ und ſie ehren ſollen.
Fuͤrs ander/ geouͤhret ſich/ daß eine Obrigkeit im Gericht ſitzet.
Sihe Author. collat.
6. tit. 11. cap. 3. Nun geſetzt/ daß der Vatter fuͤr dtß Sohns Gerichte moͤchte geladen werden/ da dann gewiß der ſitzende Sohn mehr als der vor ihme ſtehende Vatter/ wird geehret werden.
Da deß Q. Fabii Maximi Vatter/ zu Pferde/ dieſem ſeinem Sohn/ von ferne entgegen kam/ hat Fabius dem Diener bevohlen/ ſolte den Vatter heiſſen abſitzen/ welcher es auch gethan/ und den Sohn gelobt/ daß er ſeines Gewalts Anſehen erhalten.
Drittens/ ſolle ein Richter/ oder Obrigkeit/ ohne einige Zuneigung/ oder Anſehung der Peꝛſon/ ohne Gunſt/ ohne Haß/ oder eignes Nutzens/ wegen auffrecht/ und gewiſſenshafftig/ die Sachen erkennen/ unterſcheiden/ Urtheil faͤllen/ und die Straffen aufferlegen.
Wann nun ein Vatter eine boͤſe Sache haͤtte/ und von dem Sohn/ im Gericht/ ſtraffwuͤrdig erkant wuͤrde; ſo waͤre ja der Sohn hoͤher/ als der Vatter.
Man kan aber beydes alſo vergleichen/ damit einem jeden ſeine Ehre/ dem Vatter/ als einem Unterthanen/ und dem Sohn/ als einer Obrigkeit/ verbleibe; daß nemlich in dem Hauß-Stande/ der Vatter dem Sohn vor: in dem weltlichen aber/ dem Sohn nachgehe.
Dann im Hauß-Stande wird ein Sohn nicht als eine Obrigkeit geachtet: hergegen aber in dem weltlichen/ bey offentlichen/ und Obrigkeitlichen Verrichtungen/ der Vatter/ nicht als ein Vatter/ ſondern fuͤr eine eintzele Perſon/ und Unterthanen gehalten; gleich wie auch ein Sohn/ ſo ein Prieſter/ dem Vatter/ ſo kein Prieſter iſt/ in ſeiner Prieſterlichen Verwaltung/ vorgehet; aber auſſerhalb deren/ hoͤret die offentliche Ehrerbietung auff/ und fangen die natuͤrliche Ehren wider an/ nach welchen die Eltern/ den Kindern/ vorzuziehen ſeyn: und daher auch Baldus geſagt haben ſolle/ daß in denen Sachen/ ſo zu Hauß geſchehen/ auch ein Sohn/ wann er Papſt iſt/ ſeinen Vatter ehren ſolle.
Und wird beym Gellio geleſen/ daß bey der Gaſt-Mahlzeit deß Philoſophi Tauri, dem Vatter/ ſo eine privat/ oder eintzele Perſon geweſen/ ein ehrlicher Sitz/ als dem Sohn/ der doch uͤber das Land Cretam oder Candiam, geſetzt war/ eingeben worden.
Es ſtehet gleichwol bey dem Sohn/ wann er in dem Obrigkeits-Stande iſt/ und deßwegen dem Vatter/ in offentlichen Handlungen vorgehet/ daß er/ zur Anzeig guten Willens/ auß Freundligkeit/ und Demuht/ ſeinen Vatter/ ſo ſonſten ſein Unterthan waͤre/ nach Gelegenheit der Umbſtaͤnde/ zu ſich beruffen/ und ihme den Vorſitz laſſen mag/ ſo der Kaͤyſer Heliogabalus, gegen ſeiner Mutter/ gethan/ und ſo bald er in den Raht kommen/ ſeine Mutter laſſen herbey tretten/ und ihr nicht allein den Oberorth; ſondern auch die Freyheit/ gewiſſe Geſaͤtze zu machen/ gegeben haben ſolle.
Alſo hat der Koͤnig Salomo/ nach demer neulich/ auff Abſterben ſeines Vattern Davids/ das Koͤnigreich Jſrael/ erlangt/ ſeine Mutter/ ſo zu ihme kommen/ zur rechten Hand ſitzen laſſen; wiewol Theils vermeinen/ daß bey den Alten/ eine andere Ordnung im Sitzen gehalteu worden/ und die lincke Hand ehrlicher/ als die rechte/ geweſen ſeye.
Sihe Jac. Martini, cent. 3. diſput.
2. qu. 10. & Cerhard. decad. 3. qu. 10. und die ſie daſelbſt anziehen.
Die XXI. Frag/ Ob allezeit nach den Geſaͤtzen zu urtheilen ſeye?
DJE meiſten antworten mit ja/ dieweil ſolches GOtt/ die Natur/ und die Vernunfft/ zu Stifftern habe; und daß nach dem jenigen/ ſo auß gewiſſer Einfuͤhrung/ langwaͤrendem Gebrauch/ und Einſtimmung vieler weiſen Leute/ gemacht/ und beſtaͤttiget worden/ man allezeit urtheilen ſolle.
So begreiffen die Geſaͤtz das Recht/ und die Billigkeit: wie dann unſere Vor-Eltern dieſer Tapfferkeit/ und Weißheit/ geweſen/ daß ſie/ in Machung der Geſaͤtze/ allein auff die Wolfahrt deß gemeinen Standes geſehen haben.
Zu dem/ wann wan nicht nach den Geſaͤtzen das Vrtheil faͤllen wolte/ ſo wuͤrde deꝛſelben Anſehen gebrochen/ und gemindert/ eine boͤſe Gewonheit eingefuͤhret/ dardurch die Leute/ die Geſaͤtze zu verachten/ oder gar vor gering zuhalten/ gewoͤhnt; alſo/ daß allgemach die Geſaͤtze ſich auß den Staͤdten verliehren/ und wann gleich etliche noch vorhanden/ jedoch ſie/ als wann keine da waͤren/ gehalten wuͤrden.
Auß welcher Stadt aber die Geſaͤtze weichen/ in dieſelbe pflegen Auffruhr und Krieg einzuziehen.
Ja/ es kan ohne die Geſaͤtz/ kein Haus/ keine Stadt/ kein Volck/ noch das gantze menſchliche Geſchlecht/ noch die Natur der Sachen/ noch die Welt ſelbſten/ auffrecht ſtehen.
Was aber oben geſagt worden/ daß man allezeit nach den Geſaͤtzen urtheilen ſolle/ iſt mit Unterſcheid zuverſtehen.
Dann es gewiß iſt/ daß die Geſaͤtz allein ins gemein/ was man thun/ und laſſen ſolle/ gebiethen; und von den ſonderbaren Sachen nichts gewiſſes hegreiffen/ weil ſie nicht alle und jede Umbſtaͤnde/ ſo ſich begeben moͤgen/ vorſehen/ oder mit Worten außſprechen koͤnnen.
Es wurden auch die Geſaͤtzgeber/ den Richtern/ ſo groſſen Gewalt niemals einraumen/ wann ſie alles den Geſaͤtzen haͤtten einverleiben moͤgen.
Zu dem kan man nicht allezeit dem ſtrengen Recht nachgehen/ ſondern muß bißweilen auch auff die Billigkeit ſehen.
Dann wo dieſe von dem Geſaͤtz abgeſondert wird/ ſo iſt ſolches gleichſam ein Coͤrper ohne Blut/ und Seel; und waͤre alſo/ unter der Tyranney deß Geſaͤtzes/ aͤrger/ als unter eines Menſchen Tyranney/ zu leben.
Und deßwegen ſo laͤſſt ein allgemeines Geſaͤtz/ entweder wegen der Nutzbarkeit/ oder Nothwendigkeit/ oder der Erbarkeit/ oder auß andern Vrſachen einen Nachlaß zu: und wo etwas in einem Geſaͤtz nicht klaͤrlich entſcheiden/ da ſoll ein Richter/ nach ſeiner Weißheit/ dem Abgang/ und mangel deß Geſaͤtzes zu huͤlff kommen/ nicht daß er das Gefaͤtz auffhebe/ ſondern daſſelbe vollſtaͤndiger mache.
Es iſt aber das/ was geſagt worden/ nicht dahin zuverſtehen/ daß mann wegen Geſchenck/ Freundſchafft oder Haß/ das Recht biegen/ oder auff Reichthumb und Armuht ſehen/ auch nicht wider/ ſondern nach den Geſaͤtzen/ damit ſie im Biegen nicht gar brechen/ urtheilen ſolle.
Erklaͤren kan man ſie wann ſie gar zu ſcharff/ und von der natuͤrlichen Billigkeit abweichen/ oder die Wort derſelben nicht klar/ oder zweiffelhafft ſeyn; oder unterſchiedliches bedeuten thun. S. L. plac. 8. C. dejud. l. in omnib.
90. de R. J. L. 13. §.
7. ff. de excuſ.
Tut. l. 29. §.
4. ff.
Mand. l. bona fides.
31. ff. Depoſ. l. quod conſtitutum 21. de Teſt. milit. l. ſi verò 64. §. 9. ſolut. matr.
Bodin. lib. 6. de Rep. c. 6. Jacob. Martini cent. 4. diſput.
1. quæſt. Philoſ. 10. Toloſ. lib. 7. de Rep. cap. 20. n. 20. Cerhard. dec. 5. quæſt. polit. 3.
Die XXII. Frag/ Ob den Geſandten erlaubt ſeye/ ihren habenden Bevelch zu uͤberſchreiten? und ob ſie Geſchenck annehmen doͤrffen?
ES iſt eines Geſandten Ampt/ alles/ was ihme vorgeſchrieben/ und durch den/ von deme er geſchickt wird/ anbevohlen worden/ zuverhandlen; dahero man ſchlieſſen will/ daß ein Geſandter nichts darwider thun koͤnne/ wann es ſchon das Anſehen habe/ daß es ſeines Herren Nutz beſſer waͤre/ wann er deſſelben Bevelch in etwas nicht nachkommen thaͤte.
Dann/ wann er in ſeiner Hoffnung betrogen wuͤrde/ ſo muͤſte er die ſchuld deß Vngehorſams haben/ und die unabbittliche Straff außſtehen:
ſo es aber vielleicht beſſer damit ablieffe/ ſo waͤre zwar GOTT Danck darfuͤr zu ſagen; Aber/ weil hierdurch ein Exempel eingefuͤhrt/ dardurch wohlbedachte Rahtſchlaͤge verderbt wuͤrden/ ſo waͤre ſolches nicht zu geſtatten; und habe C. Julius Cæſar deßwegen in lib. de bell. civil. geſchriben/ daß der Legat Silanus recht/ und weißlich gethan/ in dem er mit dem Feind nicht geſchlagen/ ob es wol das Anſehen hatte/ daß er einen gewiſſen Sieg davon tragen wuͤrde.
Dann/ wie er ſagt/ er nichts wider den Bevelch deß Feld-Herrn hat fuͤꝛnehmen ſollen.
Deßwegen man auch will/ daß der Fabius recht am Leben angeklagt worden/ weil er wider das Verbott/ deß Dictatoris Pavii, den Feind angegriffen/ ob er wol deſſen zwantzig tauſent erlegt/ und nur hundert von den Roͤmiſchen Buͤrgern verlohren hatte.
Ja/ Poſthumius und Manlius, haben auch ihrer eignen fuͤrtrefflichen Soͤhnen nicht verſchonet/ ſondern ſie am Leben geſtrafft; weilen ſie wider ihr/ der Vaͤtter/ als Feld-Herren/ Gebott/ mit dem Feinde geſchlagen; wiewol ſie obgeſieget haben.
Alſo habẽ die Athenienſer ihre Geſanten/ dieweil ſie einen andern Weg/ als ihnen bevohlenwar/ gereiſet ſeyn/ getoͤdtet.
Die Geſandten/ ſo von dem Roͤmiſchen Raht/ nach Tarent geſchickt/ ob ſie wol ſehr hart injurirt worden/ haben ſich deßwegen nicht beklagt/ ſondern ihre Botſchafft mit denen Worten/ ſo ſie empfangen/ verrichtet.
Stehet deßwegen den Geſandten zu/ alles fuͤrſichtig/ und wolbedaͤchtlich/ ſonderlich/ wann es nmb Buͤndniß/ und Frieden machen/ nur die Graͤntzen eines Reichs/ unnd umb ihres Fuͤrſten Anſehen/ und Wuͤrde zu thun/ zuverhandlen/ damit/ wann ſie ihren Bevelch uͤberſchreiten/ ſie nicht in Lebens Gefahr/ kommen.
Wann aber einem Gewals-Brieff dieſes angehenckt wird: was weit ers zuthun ſich gebuͤhret/ das wird der Geſandte/ nach Unterſcheid deß Orts/ der Zeit und der Perſonen/ zuverrichten wiſſen: oder/ die Geſandten werden/ nach ihrer Weißheit/ oder Verſtand/ thun und verrichten/ was ſie ihrem Herren nuͤtzlich und ehrlich zu ſeyn erachten werden; ſo moͤgen ſie etwas thun/ wann nur der Haupt-Sach/ auff welche ihre Gewalt lautet/ nichts dardurch abgehet/ und es nur geringere Dinge betrifft.
Dann ſonſten/ als zum Exempel/ wann von den Feinden/ oder auch den Bundsgenoſſen/ etwas begehret wurde/ ſo zu deren Landes Erweiterung/ zu Schaden aber deß ſchickenden Fuͤrſten gereichen thaͤte; ſo muͤſſen die Geſandten ſolches ihrem Herren hinterbringen/ und hieruͤber eines abſonderlichen Bevelchs erwarten.
Und haben dieſelbe ſonderlich auch auff ihres Herren Natur/ und Gemuͤt zu ſehen; wie davon ein mehrers bey denen/ ſo von dem Ampt eines Botſchaffters geſchrieben/ auch beym Valerio Maximo lib. 2. c. 2. n. 5. Cerhard. decad. 4. quæſt. polit. 9. und Jac. Mart. cent. 3. quæſt. philoſ. diſput.
10. qu. 8. zu leſen.
Was nun das ander anbelangt/ ob den Geſandten Geſchenck und Gaben von denen anzunehmen/ an welche ſie geſchickt werden/ gebühre? ſo wollen Theils darauff mit Nein antworten.
Dann die Geſchenck verblenden und verkehren das Gemuͤht/ und den Verſtand/ und verderben offt deß Gerechten Sach.
Bey den Athenienſern war den Geſandten/ denẽ offt ſehr wichtige Sachen anvertrauet werden/ Geſchenck anzunehmen/ vorzeiten/ verbotten.
Und waͤre bey ihnen einsmals ein Geſandter/ ob er wol einen ehrlichen/ und allen Athenienſern ſehr angenehmen Frieden erhandelt/ weil er darfuͤr angeſehen worden/ daß er in ſeiner Geſandtſchafft Geſchenck angenom̃en/ ſchier umbs Leben kommen/ wie beym Xenophonte in rebus Cræcis, zu leſen.
Q. Fabius Gurges, C. Numerius, Cn. Fab. Pictor, und Q. Ogulinus, ſo Botſchaffts weiſe/ an Koͤnig Ptolemæum/ von den Roͤmern geſchickt worden/ haben die Geſchenck/ ſo ſie von ihme empfangen/ in die offentliche Schatz- und Rent-kammer gebracht; davon Valer.
Maxim. de abſtin.
& contin. lib. 4. c. 3. zu ſehen.
Der Großfuͤrſt in der Moſcau pflegt ſeinen Geſanten/ wañ ſie wieder nach Hauß kom̃en/ alle Geſchenck zu nehmen.
Die Venediger verbieten den Jhrigen auch ſolche anzunemen.
Theils aber unterſcheiden die Geſchenck/ deren etliche bißweilen darumb gegeben werden/ die Geſandten zu beſtechen/ damit ſie etwas thun/ ſo ihnen nicht anbevohlen und erlaubt iſt: andere aber/ die nur Ehren/ und geneigten Willens halber/ zu Bezeugung guter Freund- und Nachbarſchafft verehret werden/ welche man wol annehmen/ und behalten doͤrffe.
Wie dann auch die Roͤmer im Brauch hatten/ faſt alle Geſandten/ ſo an ſie geſchickt wurden/ nicht ohne Geſchenck wieder abreiſen zu laſſen.
Sihe die oberwehnte/ Jac. Mart cent. 4. diſp. 2. qu. 7. und Gerh. dec. 4. qu. 10.
Die XXIII. Frag/ Ob in den Beſtraffungen ein Unterſcheid zwiſchen/ Adelichen und Unadelichen/ oder Unedlen/ zu machen?
ES ſagt Gott der Herr/ im 1. Buch Moſis Cap. 9. v. 6. Wer Menſchen Blut vergeuſſt/ deß Blut ſoll auch durch Menſchen vergoſſen werden/ dañ GOTT hat den Menſcheu zu ſeinem Bilde gemacht.
Alſo machet auch Moſes/ in dem 5. Buch/ in Beſchreibung der Straffen/ an unterſchiedlichen Orten/ keinen Unterſcheid zwiſchen Edlen/ und Unedlen.
Welches ingleichem der allerweiſeſte Koͤnig Salomo im 1. Buch der Koͤnige/ Cap. 2. in acht genommen.
Dañ ſonſten/ wann die Edelleute frey außgiengen/ von denſelben deſto mehrere Vbelthaten begangen wuͤrden; da ohne das ein vornehmer Mann doppelt ſuͤndiget/ in der That/ und mit boͤſem Exempel.
Theils aber machen einen Unterſcheid zwiſchen der Gerechtigkeit/ und Billigkeit; welche bißweilen jener vorgezogen wird/ l. 183. ff. de R. Jur. Jtem/ zwiſchen den Geſaͤtzen und Freyheiten; zwiſchen den Edlen an Tugend und Gebluͤt; und dañ unter den Umbſtaͤnden/ derenwegen dann geſchehe/ daß bißweilen nicht alle/ ſo ſich verſuͤndigen/ mit gleicher Straff belegt werden; wie auch auß dem 35. Capitel deß 4. Buchs Moſis/ und der Hiſtoria Jonathans/ im 1. Buch Samuelis/ Cap. 14. v. 45. zuerſehen.
Jn den Haußhaltungen wird das Eheweib/ und ein Sohn gelinder/ als ein Knecht/ gehalten.
Vnd die Aertzte pflegen die Kinder gnaͤdiger/ und beſſer/ als das Geſinde zu tractiren/ obwoln ſie einerley Kranckheit und Anliegen haben.
Alſo ſollen/ und koͤnnen auch die adeliche Perſonen/ ob ſie wol gleicher Straff/ wegen eines mit andern/ ſo geringern ſtandes ſeyn/ begangenen Laſters/ wuͤrdig waͤren/ gnaͤdiger gehalten werden; Lipſ. lib. 4. Polit. c. 11. 12. 15.
Dann es einem gemeinen Stande nuͤtzlich iſt/ wann adeliche Perſonen in demſelben ſeyn; iſt auch der beruͤhmten Leute Gedaͤchtniß/ ſo ſich wol verdient gemacht/ ob ſie ſchon tod/ lange Zeit zu erhalten.
Und haben deßwegen die weltliche Rechte/ den Edlern/ und Vornehmern unter dem Volck/ einen Vorzug zu gelaſſen/ welches die Rechts-Gelehrten auß dem Geſatz ad Beſtia 31. ff. de Pœnis, erweiſen.
Dann die beklagte Edelleute/ werden nicht/ wie andere/ in die Gefaͤngniß gelegi/ ſondern in Arreſt genommen.
Einem adelichen Zeugen/ wird vor Gericht mehrers/ als einem andern geglaubt; wie auch in den Geſandſchafften/ die Edlen/ den Unedlen/ vorgezogen werden.
Sihe Tiraquell.
de Nobilit. c. 20. n. 23. & ſeqq. Gerhard. decad. 6. qu. 3. Jacob Mart. cent. 4. diſp. 9. qu. 10.
Die XXIV. Frag/ Ob es erlaubt ſeye/ einen Fuͤrſten mit der Leib-Straff zubelegen?
WAS von dieſer Frage/ zwiſchen Cl. Salmaſio, und Johanne Miltone, in verwichnen Jahren/ wegen deß Anno 1649. den 30.
Jener/ alten Calenders/ mit dem Beil hingerichten Koͤnigs Caroli I. in Groß-Britanien/ fuͤr Schrifften gewechſelt worden; auch andere hernach von dieſer/ der Engellaͤnder That/ und ob den Vnterthanen/ ihren Fuͤrſten vor Gericht zu fordern/ denſelben zu verurtheilen/ und gar am Leben zu ſtraffen/ erlaubt ſeye? geſchrieben haben; auch/ was erſt neulich ein Engellaͤnder/ ſo ſich William Allen, nennet/ her fuͤr gegeben/ das iſt offentlich am Tag.
Theils ſeyn der Meinung/ wann ein Fuͤrſt alles nach ſeinem Belieben thaͤte/ deß Vatterlandes Geſaͤtz ſchwaͤchete/ den Weibsperſonen Gewalt anthaͤte/ unſchuldige Leute umbbraͤchte/ und den Namen eines Fuͤrſten/ in eines Tyrannen verwandelte/ daß man einen ſolchen wol toͤdten doͤrffte; wie dann auch beym Seueca trag. ſtehe:
— Victima haud ulla amplior Poteſt, magisque opima, mactari Jovi, Quàm Rex iniquus. —
Seye auch nicht wider die Natur/ einem Tyrannen/ wann mans koͤnne/ das Leben zu nehmen; als wie man die jenigen Glieder/ ſo den uͤbrigen Theilen deß Leibes ſchaͤdlich ſeyn/ hinweg thue.
Als der Tyrann Ariſtodemus ſo uͤbel mit den Vornemſten zu Cumis, auch/ mit den Juͤnglingen/ verfahren/ und die uͤbrigen unverſehens zu toͤdten ihme vornahm/ ſo haͤtten die Unterthanen denſelben/ ſampt ſeinen Kindern/ und Befreundten/ ergriffen/ und durch grewliche Marter umbgebracht.
So waͤre auch der greuliche Tyrann Phalaris, zu Agrigent/ von dem Volck gefangen/ gebunden/ und mit ſeinem Weib und Soͤhnen/ verbrant worden.
Und wann der Keyſer Nero ihme nicht ſelbſt das Leben genommen/ ſo haͤtte er eine ſchwerere Straff von dem Roͤmiſchen Volck zuerwarten gehabt.
Andere aber ſagen/ daß ein Fuͤrſt/ als eine offentliche Perſon/ von den Vnterthanen/ und eintzelen Perſonen/ nicht koͤnne verurtheilt/ und am Leben geſtrafft werden.
So ſagt die heilige Schrifft/ daß man der Obrigkeit ſolle Gehorſam leiſten/ derſelben mit Gewalt nicht wiederſtreben/ wann man nicht der Ordnung/ und alſo GOtt dem Herrn ſelbſt widerſtehen wolle.
Es bezeugen es die Beyſpiel/ oder Exempel/ Chriſti deß HErrn/ und der heiligen Leute/ die groſſe Verfolgungen/ und Truͤbſalen/ lieber erdulden/ als ihre Haͤnde an die Obrigkeit legen wollen.
Vnd wer habe jemals geſehen/ daß die andern Glieder deß Leibs/ dem Haupt/ wann es ſeinem Ampt nicht genug gethan/ ſich widerſetzt haͤtte?
Und wer ſolte die jenige zu Schifffahrende nicht fuͤr unſinnig halten/ die/ bey gar groſſem Ungewitter/ und Sturm-Winden/ den Schiffmann/ oder Regenten deß Schiffes/ umbs Leben bringen wolten?
weil ſie dann durch ſich ſelbſten ins Verderben/ und in den gewiſſen Tode/ ſtuͤrtzen wuͤrden.
Daher dann auch/ die jenigen für, unſinnig zuhalten waͤren/ welche einen Fuͤrſten hinzurichten/ vermeinten.
Theils machen einen Unterſcheid zwiſchen einem/ ſo ein rechtmaͤſſiger Fuͤrſt iſt/ aber in ſeiner Regier- oder Verwaltung/ ſich nicht/ wie es ſeyn ſolte verhaͤlt/ ſondern Tyranniſch handelt: und zwiſchen einem/ ſo kein Recht/ oder rechtmaͤſſigen Titel zu einem Lande/ oder Gebiet gehabt/ ſondern daſſelbe mit Gewalt angefallen hat; daß man einen ſolchen/ als einen geſchwornen Feind deß gemeinen Standes/ und deme eine rechtmaͤſſige Beherꝛſchung nicht zugelaſſen iſt/ wol umbbringen moͤge; und ohne zweiffel auch gedachter Seneca dahin geſehen haben werde.
Eine andere Gelegenheit aber habe es mit einem Fuͤrſten/ der entweder durch die Erbfolge/ oder durch die Wahl/ rechtmaͤſſiger weiſe/ zum Regiment gelangt iſt; aber ſeiner Gewalt mißbrauchet/ und denſelben zu einem Raub machet/ alle Gottesfurcht/ Recht und Erbarkeit hindan ſetzet; welches man gleichwol mit Gedult ertragen/ und Gott die Sache bevehlen/ keines wegs aber/ denſelben ſelber/ zur Lebens-Straff hinreiſſen ſolle; wiewol es etwann in der That/ ſondern vom Recht/ nemlich/ ob die Unterthanen recht daran gethan? gefraget wird; auch ein groſſer Unterſcheid iſt/ zwiſchen ſolchen Fuͤrſten/ die wiſſentliche Tyrannen/ als wie die erzehlte geweſen/ und andere/ die keine Tyrannen ſeyn; ob ſchon etwann/ wider ihr Regiment/ die Unterthanen ein/ und andere Klag haben moͤgen; dieweil man nicht einem jeden allezeit Recht thun kan; auch/ wie bey andern Menſchen/ alſo auch bey den Fuͤrſten/ ſo keine Engel ſeyn/ Menſchliche Schwachheiten mit unterlauffen thun.
Fuͤrs andere machen die Weltweiſen auch einen Vnterſcheid zwiſchen einem Fuͤrſten/ der keinen umſchrenckten Gewalt hat/ und/ auſſer GOTT/ keinen Ober.
Herren erkennet; und zwiſchen einem/ der einen gemaͤſſenen Gewalt traͤgt/ und einer hoͤhern Obrigkeit unterworffen iſt; welcher letzte dann ſeines Thuns Red/ und Antwort/ zu geben habe/ welcher auch/ nach Geſtalt ſeines Verbrechens/ von der hoͤhern Obrigkeit/ zur Straff gezogen werden koͤnne.
Sihe Bodinum lib. 2. de Rep. cap. 5. Tholozan. lib. 6. de Republ. n. 18. 19. Jacob Martin. cent. 4. quæſt. philoſoph. diſput.
7. quæſt.
9.
Die XXV. Frag/ Ob ein Ehebrecherin haͤrter/ als ein Ehebrecher/ zuſtraffen?
DAß der Ehbruch eine greuliche Suͤnd ſeye/ wird von niemands gelaͤugnet/ es waͤre dann einer der gottloſeſte Menſch.
Dann dardurch wird ein guter Name verletzt/ ſo uns lieber als das Leben ſeyn ſolle; dieweil das Leben auch die Boͤſen/ einen guten Namen aber nur die Frommen haben.
Und das vor Gottes Augen der Ehebruch ein verhaſſtes Laſter ſeye/ erſcheinet darauß/ weil er ſolches am Leben zu ſtraffen bevohlen/ im 3. Buch Moſis/ Cap. 20. v. 10. im 5. Buch/ Cap. 22. v. 22. Theils Voͤlcker haben auch die Ehebrecher hingerichtet/ als wie von denen in Tenedo, Alexander ab Alexandro, bezeuget; wiewol andere dieſes Laſter auff eine andere weiſe abgeſtraffet haben; wie beym Bodino lib. 3. de Rep. c. 3. n. 16. etwas davon zu leſen; weilen allhie nicht von der Straffe/ ſondern nur das gefragt wird/ ob die Ehebrecher/ Manns- und Weibs-Perſonen/ mit gleicher ſtraffe zu belegen ſeyen?
Da dann es ſcheinet/ daß die Maͤnner deſto haͤrter zu beſtraffen/ weilen von ihnen mehrers erfordert wird/ mit Tugend zu uͤberwinden/ und duꝛch gutes Exempel die Weiber zu regiren/ c. indignantur 4. cauſ. 32. qu. 6.
Es werden die Weiber/ ſo leicht glauben/ leicht betrogen; und daher wird nach deß Kaͤyſers Juſtiniani Geſaͤtz/ in auth. ſed hodiè C. ad L. Jul. de adult. ein Ehebrecherin geſteupet/ und in ein Cloſter gethan.
So werden nach Saͤchſiſchen Recht/ lib.
2.
Landrecht/ artic.
13. die Ehebrecherin auch mit einer geringerern Straff/ als die Maͤnner/ angeſehen; weiln ein Mañ ein beſtaͤndigers Gemuͤht/ und einen edlern gebrauch deß Verſtands hat.
Hergegen ſagen andere/ daß von den Weibern eine groͤſſere Keuſchheit/ als von den Maͤnnern erfordert werde; oder doch/ daß die Keuſchheit bey beyden gleich ſeyn ſolle.
Der Romulus habe den Maͤnnern/ wie beym Plutarcho ſtehe/ erlaubt/ die Ehebrecherin anzuklagen; ſolches aber zuthun den Weibern verſagt; und wie beym Gellio lib. 10 noct.
Att. zu leſen/ habe ein Mann/ wann er ſein Weib im Ehebruch erdappt/ ſie ungeſtrafft umbbringen moͤgen; aber ſie habe den Mann/ wann ſie denſelben im Ehebruch erwiſcht/ mit keinem Finger anruͤhren doͤrffen; ſeye auch kein Geſatz/ biß auff die Zeit deß Kaͤyſers Auguſti/ wider die Ehebrecheriſche Maͤnner gemacht wordeu; wiewol C. Julius Cæſar, auſſer der Qrdnung/ einen Freygelaſſenen/ ſo eines Roͤmers Eheweib beſchlaffen/ am Leben geſtrafft habe.
Andere aber wollen/ daß in abſtraffung deß Ehbruchs eine Gleichheit ſolle gehalten werden/ dieweil Gott der Herr/ in ſeinem Geſaͤtz/ keinen Unterſcheid zwiſchen den Maͤnnern und Weibern mache.
Und obwoln ein Weib ihren Ehemann/ wann ſie ihn im Ehebruch ergreifft/ nicht umbbringen darff/ ſo hat ſie aber die Macht/ ihn bey der Obrigkeit anzuklagen/ daß er geſtrafft werde.
So wird auch weder an den alten Roͤmern/ daß ſie den Maͤnnern/ noch am Keyſer Juſtinian/ daß er den Weibern/ ſo viel Genad erzeigt/ gelobt; noch die Schwachheit an dem Weiblichen Geſchlecht entſchuldigt/ weil man wol weiß/ daß/ nach Goͤttlich- und natuͤrlichem/ auch der Voͤlcker Recht/ die Weiber/ die Ehrerbletung und Gehorſam/ ihren Maͤnnern zuerzeigen/ ſchuldig ſeyn.
Daß es alſo dabey verbleibet/ daß mit den Maͤnnern und Weibern/ in Abſtraffung deß Ehebruchs/ eine Gleichheit ſolle gehalten werden.
Sihe beſagten D. Jacob.
Martini Cent. 5. 3. qu. 10. und D. Joh. Gerhardum, quæſt. polit. dec. 6. qu. 7.
Die XXVI. Frag/ Ob man allezeit/ und an jedem Ort/ die Wahrheit zu reden habe?
WAnn man bedenckt/ was Chriſtus/ unſer Heyland/ Matth. 5. v. 37. befihlet/ daß unſere Rede ſoll ſeyn/ ja/ ja/ nein/ nein/ item/ was beym Propheten Zacharia 8 v. 16. Rede einer mit den andern Wahrheit: Jtem/ in der Epiſt. an die Epheſer Cap. 4/25. leget ab die Luͤgen/ und redet ein jeder mit ſeinem Nechſten die Wahrheit; Jtem zum Coloſſern am 3. v. 9. Luͤget nicht untereinander/ ſtehet/ ſo ſolle man nichts verſchweigen/ ſondern die Sach erzehlen/ wie ſie an ihr ſelbſt iſt/ nicht ſehen auff die Umbſtaͤnde deß Orts/ der Zeit/ und der Perſonen.
Daß aber ſolche Spruͤch mit ſeiner maß zu verſtehen/ gibt die Lebens-Regel/ ſo Chriſtus der Herr/ ſeinen Juͤngern/ Matthæi am 10. v. 16. vorgeſchrieben:
Seyd klug wie die Schlangen/ und ohn falſch/ wie die Tauben.
Und Matth. 7. v. 6. Jhr ſollt ewere Perlen nicht fuͤr die Saͤw werffen/ auff daß ſie dieſelbigen nicht zertretten mit ihren Fuͤſſen/ und ſich wenden/ und euch zureiſſen.
Deßwegen dann/ auff die oberwehnte Frage/ mit Vnterſcheid zu antworten/ und zwar: 1. Wann die Frag GOttes deß Allmaͤchtigen Ehre/ die Religion/ das Gewiſſen/ und einem gegebne Trew und Glauben/ anbetrifft/ ſolle man nicht Brey im Maul haben/ unnd keinen Nagelsbreit von der Wahrheit abweichen/ Matth. 10. v. 32. in der Offenbarung Johannis am 3. v. 16. und nach andern Spruͤchen der heil. Schrifft.
Und hat daher deß heiligen Apoſtels Petri Verlaͤugnung keine Entſchuldigung.
2. Wann die freywillige Offenbahrung eine Suͤnde waͤre/ ſo iſt es keine Luͤgen/ wann man etwas verbluͤmter weiſe anders redet/ und anzeiget; ſondern man mag ſich ſolcher Geſtalten gebrauchen/ die ein Ding verbergen.
Daher deß jenigen Weibs/ im 2. Buch Samuelis/ am 17. v. 19. That uicht geſcholten wird/ daß ſie den Jonathan/ und Ahimaaz/ die zu Bahurim in einen Brunnen geſtiegen/ von ihren grimmigen Feinden erloͤſet/ in dem ſie eine Decke uͤber deß Brunnen Loch/ und daruͤber Gruͤtz gebreitet/ daß man es nicht merckte; und da deß Abſalom Knechte nach ihnen fragten/ geſagt hat/ daß ſie uͤber das Waͤſſerlein gangen waͤren.
Mehr Exempel werden part. 2. Loc. Com. Chemnitii p. 233. erzehlet.
3. Jſt die Verborgenheit/ deren man ſich/ wegen einer gerechten und ehrlichen Sach/ gebraucht/ in ſolchen Sachen/ ſo zu offenbaren nicht vonnoͤthen/ nicht; uverwerffen.
Dann die Geſaͤtz der Verſchwiegenheit ſeyn nicht zu brechen/ ſo ſowol eine Tugend/ als die wahrredenheit/ iſt.
Vnd waͤre es die hoͤchſte Thorheit/ an einem Raht/ nnd Rahts-Herren/ wann er deß Rahts Erkaͤntniſſen einem/ unter dem Vorwand/ daß er den Argwohn der Luͤgen zu entfliehen/ es offenbarete.
Dann dieſe Wahrheit/ mit dem Gewiſſen/ und der Verſchwiegenheit/ und alſo mit dem Eyd deß Rahts/ und endlichen mit dem Gemeinen Beſten/ ſtreiten/ und dem allem zu wider ſeyn wurde. 4. Seyn wir nicht ſchuldig allezeit alle Wahrheit zu ſagen/ ob wir wol ſchuldig einen Theil derſelben zu ſagen waͤren/ wie Keckerman. in Syſth. Eth. p. 291. lib. 2. da er deß Athanaſii Exempel er; ehlet/ ſchreibet.
Sihe offterwehnten Jac. Martini Cent. 5. diſp. 6. qu. 7. mit welchem auch Thomas Sagittarius uͤber einſtimmet/ wann er in ſeinen Exercitat. Ethic. exoter. p. 270. ſagt. 1. Seye die Wahrheit in allweg zu reden/ wann es die Ehre Gottes erfordere.
2. Wann es deß Nechſten und unſere Wolfahrt antreffe.
Auſſer dieſem/ koͤnnen ſich unterſchiedliche Faͤll zutragen/ in denen die Warheit koͤnne/ ja ſolle auch verborgen gehalten werden; da dann in deſſen der/ ſo etwas wahrhafftiges verſchweiget/ nicht ſtracks etwas falſches rede; wie dergleichen Faͤll Danæus lib.
2. Eth. Chriſt. c. 26. p. 258. habe; und Auguſtinus contra Fauſtum, zu leſen ſeye.
Und geſchicht offt/ daß einer einen Unbekanten anbetrifft/ deme er nicht alſobalden alles zu entdecken ſchuldig iſt.
Die XXVII. Frag/ Ob die Ehe-Verloͤbniſſen/ wieder koͤnnen auffgehebt/ oder vernichtet werden?
THeils Ehe-Verloͤbniſſen ſeyn rechtmaͤſſig/ und zugelaſſen:
Theils haben nur einen Schein.
Die rechtmaͤſſige ſeyn/ welche durch Wort/ ſo eine gegenwaͤrtige Zeit bedeuten/ klar/ und ohne Zuſatz einiger Bedingniß/ geſchehen; als/ ich nehme dich zum Weib/ oder Mann.
Und dergleichen Verloͤbniſſen ſeyn beſtaͤndig/ und koͤnnen nicht zuruͤck gehen/ ob ſchon der Beyſchlaff noch nicht geſchehen; als welche allein in dem unterſchieden werden/ daß jene ſeye der Anfang/ dieſer aber die Vollziehung der Ehe.
Dañ auß beyderſeits Einwilligung entſtehet ſtracks ein krafftige Verpflichtung/ und wird eine Verlobte fuͤr ein Eheweib gehalten/ welche/ ſo ein anderer beſchlaͤfft/ als ein Ehebrecher geſtraffet wird; im 5. Moſis/ am 22. v. 23. Deßwegen hat Adam das von GOTT ihme gegebnes Weib/ nicht allein in Anſehung ihrer Erſchaffung/ ſondern und vielmehr wegen deß Ehe-Bandes/ noch vor dem Beyſchlaff/ Bein von ſeinen Beinen/ und Fleiſch von ſeinem Fleiſch genennet.
Und die hochgelobte Jungfrau Maria/ wird deß Joſephs Gemahl/ und er ihr Mann/ beym Evangeliſten Matthæo/ geheiſſen/ deme ſie doch allein yertrawet war/ Cap. 1.
Die Verloͤbniſſen aber/ nur dem Schein nach/ ſeyn ſchlechte Verheiſſungen/ und machen keine wuͤrckliche Verpflichtung/ koͤnnen auch/ wiewol es nicht vermeſſentlich geſchehen ſolle/ wider vernichtet werden/ als die eitel/ und unrechtmaͤſſig geweſen.
Es ſeyn aber ſolcher Verſprechungen unterſchiedliche Arten/ und werden Theils vom gegenwaͤrtigen/ Theils vom zukuͤnfftigen/ genant.
Die Gegenwaͤrtige werden entweder ohne/ oder mit Beding/ gemacht.
Die ohne Beding ſeyn wieder unterſchiedlich.
Theils Ehe-Verloͤbniſſen koͤnnen niemals guͤltig ſeyn/ als 1. die/ ſo wider den Willen GOttes/ mit Blus Freunden/ und nahend Verſchwaͤgerten/ in den verbottenen Staffeln gemacht werden/ von welchen im 3. Buch Moſis/ v. 6. und folgenden deß 18. Capitels/ zu leſen.
2. Welche geſchehen mit einem Verſchnittenen/ oder einem ſolchen/ der mit einer anſteckenden/ unheilſamen/ oder dergleichen Kranckheit behafft/ ſo in der That alle Hoffnung/ die Ehe zu vollziehen/ benimmet.
Ein anders iſt/ wann der Auſſatz/ oder ein andere anſteckende Kranckheit/ in waͤrender Ehe entſtehet/ da die Eheleute einander nicht verlaſſen ſollen; S. lib. 4. Decretal. Greg. tit. 8. de conjugio Leproſorum.
Etliches Verſprechen/ ob es wol anfangs nicht guͤltig/ kan jedoch hernach beſtaͤtiget werden/ als 1. daß ſo durch Gewalt/ oder auß Forcht/ erpreſſet werden/ wird vor nichtig gehalten/ es ſeye dañ daß hernach eine freye Einwilligung/ oder eigenwilliger Beyſchlaff/ darzu komme.
2. Das Verſprechen/ ſo auß Jrrthum in der Perſon geſchehen/ iſt unguͤltig/ es erfolge dann darauff die Vereinigung.
3. Die heimliche Verloͤbniſſen/ ſo da/ ohne der jenigen/ in deren Gewalt die Verlobende ſeyn/ Einwilligung gemacht worden.
Wann aber ſolcher Gewalt zu hoch geſpannet wird/ ſo verleuret der Gewalthabende ſein Recht/ und iſt das Verſprechen guͤltig; ſonderlich/ wann ſolches durch die Obrigkeit beſtaͤttiget wird.
Ein Exempel deſſen haben wir im Buch der Richter am 21. Cap. v. 22.
Und dann werden etliche Verloͤbniſſen/ die anfaͤnglich gültig geweſen/ hernach vernichtet; als 1. wann eine/ ſo fuͤr eine Jungfraw verheurahtet worden/ aber keine iſt.
2. Wann ſie von einem andern geſchwaͤngert ſich befindet.
Der Joſeph/ weil er fromm war/ wolte ſeine vertraute Mariam/ heimlich verlaſſen/ beym Evangeliſten Matthæo/ Cap. 1. v. 19.
Welche mit Beding vom Gegenwaͤrtigen gemacht werden/ haben entweder eine ehrliche Bedingung/ als/ ich nehme dich zum Weib/ wann der Vatter darein williget: oder eine unehrliche/ wañ du dich beſchlaffen laͤſſeſt: oder eine unmoͤgliche/ wann du dein Alter/ graue Haar/ und Runtzeln hinweg legeſt.
Was die ehrliche Außdingung anbetrifft/ wann ſolche noch nicht erfuͤllt/ laͤſſt dieſelbe einem Theil der Verſprechenden zu/ auch ohne Einwilligung deß andern/ wieder zu weichen/ c. unic. §. fin. de Sponſ. l. 6.
Und wann auch ſchon ſolche Bedingung erfuͤllt/ ſo traͤgt ſie doch eine gewiſſe/ und unverbruͤchliche Verpflichtung beſtaͤndiger Ehe nicht auff ſich.
Dann wer etwas mit Beding thut/ der ſetzet ſeine Rede auff ein Ungewiſſes; und ſcheinet nicht/ daß es ſein klarer/ und gantz freyer Will/ der doch in dieſer Verhandlung erfordert wird/ ſeye.
Ein ſchaͤndlich und unmoͤgliche Bedingung aber/ machet den heiligen Eheſtand ſpoͤttlich/ zugeſchweigen/ daß darauß ein kraͤfftiger Handſtreich erfolgen ſolte.
Erſtlich die Ehe-Verloͤbniſſen vom zukuͤnfftigen/ oder die da geſchehen durch Wort/ ſo eine künftige Zeit bedeuten/ als ich will dich zur Ehe nehmen/ ich will zu dir heurahten/ es ſeyen gleich dieſelben lauter/ oder mit Beding/ ſeyn auch unkraͤfftig: als der Kinder/ ſo noch nicht ſieben Jahr alt ſeyn/ L. in Sponſ.
14. ff. de Sponſ.
& cap. uni.
Sexti Decretal. lib. 4. tit. 2. de deſponſat. Impuberum; es ſeye dann/ daß ein ſolcher zu ſeinen Jahren komme/ und auff ein newes ſeine Zuſage beſtaͤttige/ oder die Bosheit das Alter erſtatte/ und eine Vermiſchung darzwiſchen komme.
Sihe D. Jacob.
Martini, cent. 6. quæſt. Philoſ. diſput.
8. quæſt.
9. und die er daſelbſt anziehet: item d. t. 2. de deſp.
Imp.
Die XXVIII. Frag/ Ob Freyungen zugeſtatten? und welche Perſonen derſelben nicht zu genieſſen?
DJE Freyungen ſeyn ſolche Ort/ auß denen man einen Vbelthaͤter nicht nehmen darff.
Jhr Gebrauch iſt ſehr alt; wie dann in Außtheilung deß heiligen Landes/ GOTT der Herr bevohlen/ daß die uͤbrigen 12. Staͤmme der Jſraeliten/ den Leviten ſolten geben 48. Staͤdte/ mit ihren Vorſtaͤdten zu befitzen/ auß denen Er gewollt/ das ſechſe ſeyn ſolten freye Staͤdte/ daß dahin fliehen moͤchte/ welcher einen Todſchlag wider ſeinen Willen begangen/ und daß deren drey diſſeits/ und drey jenſeits deß Jordans/ im Lande Canaan ſeyn ſolten; wie davon im 4. B. Moſis/ Cap. 35. im 5. Buch am 19. im Buch Joſua Cap. 20.
Und was D. VVolfg.
Frantzius, diſput.
10. ex Deuteronomio. hieruͤber ſchreibet/ zu leſen.
An andern Orthen/ als zu Thebis/ Athen/ Epheſo/ ꝛc. waren auch dergleichen Freyheiten; und wann die Schuldner zu der Dianæ Tempel/ in der gemelten Stadt Epheſo flohen/ ſeyn ſie ſicher vor ihren Glaubigern geweſen.
Und wurden ſolche Freyungen/ in Geiſt- und Weltliche abgetheilt.
Die Geiſtliche werden Gottes Fried/ und Kirchen Freyheit genant.
Dann die in die Kirchtn fliehen/ moͤgen wider ihren willen/ wegen deß Orts Wuͤrdigkeit/ darauß/ nach gemeinem Recht/ nicht gezogen werden.
Sihe l. 2. 3. & 6. G. de His, qui ad Eccleſiam confugiunt, lib. 1. tit. 12.
Die Gothen haben niemand beleidiget/ die Sicherheit von den Kirchen begehrten.
So hat Koͤnig Alexander in Schotten geordnet/ daß die Dieb und Raͤuber/ wann ſie zu einer Kirch fliehen/ ihres Lebens halben Sicherheit haben ſolten.
Die Weltliche Freyungen belangende/ waren vorzeiten der Kaͤyſer und Koͤnige Bilderſtoͤck befreyet; und noch vielmehr ihre Perſonen ſelbſten/ daher der Æſopus den Crœſum, der Lydier Koͤnig/ ſo ihn ohne Urſach toͤdten wolte/ alſo angeredet hat:
Herr Koͤnig/ ich ruͤhre deine Fuͤſſe an/ daß du mich ohne Vrſach nicht umbbringeſt; Magerus de advocat. armata cap. 15. num. 83.
So waren der Koͤnige Haͤuſer vorzeiten auch ſolche Freyungen.
Heutigs Tags ſeyn hin und wieder in der Chriſtenheit/ und ſonderlich im Teutſchland/ viel Freyungen/ fuͤr die/ ſo ſich vor Nachſtellungen nicht allein befoͤrchten/ ſondern auch allerley uͤbels/ auſſer etlicher Faͤll/ begangen haben; als da iſt der Burgfried in Fuͤrſtlichen Hofſtaͤtten/ der Veſtungen/ und Kriegslager/ der Rahtshaͤuſer in den Staͤdten/ der Collegien/ oder Schulhaͤuſer auff hohen Schulen/ auch etlicher ſonderbaren/ durch die Kaͤyſer gefreyter Hoͤf/ oder Centfreyer Haͤuſer.
Unter andern Freyungen aber deß Teutſchlandes/ iſt inſonderheit die Stadt Reutlingen/ fuͤr die Todſchlaͤger beruͤhmt/ daß ſolche/ ſo unvorſaͤtzlich in einem Zanck und groſſem Zorn/ einen umbgebracht/ alda Sicherheit haben.
Anno 1622. hat Melchior Pfizer/ ein Maurer von Goͤppingen/ den Zacharias Langjahr/ beyder Rechten Doctorn/ und Fuͤrſtlichen Wuͤrtembergiſchen Raht/ erſtochen/ und iſt hieher nach Reutlingen geflohen; den deß Doctors Wittib angeklagt/ er iſt aber deß Jahrs 1624. loßgeſprochen worden; jedoch daß er der Fraw Klaͤgerin/ die auffgelauffene Gerichtskoſten hat bezahlen muͤſſen; wie davon weitlaͤffig beym D.
Philipp Knipſchildt/ de juribus, & privilegiis civitat. Imperial. lib. 3. cap. 44. fol. 936. 945. ſeqq. weitlaͤuffig zu leſen; der auch lib. 2. c. 28. vermeldet/ daß der Teutſche Orden/ vom Kaͤyſer Carolo IV. Anno 1378. ein privilegium erhalten/ daß alle deß Ordens Haͤuſer/ ꝛc. darzu alle/ die mit ihr Leib und Gut darein fliehen/ frey und ſicher ſeyn ſollen.
Sonſten aber iſt inſonderheit auch beruͤhmt deß Cloſters Adelberg Freyhoff/ in der Stadt Eßlingen/ da die/ ſo an Ehren/ Leib und Leben mit Recht geſtrafft werden moͤchten/ frey ſeyn/ ſo lang es dem Prælaten zu Adelberg/ ihn darinn zu gedulden/ beliebet.
Und dieſe Freyheit haben Kaͤyſer Friedrich Anno 1484.
Maximilian Anno 1513.
Carolus Anno 1551. und Ferdinand der erſte Anno 1559. beſtatiget.
Ferners/ im Wuͤrtembergiſchen Staͤtlein Newenburg/ oder Neuenpyrg/ da einer/ ſo einen Todſchlag in der Gaͤheit begangen/ ſechs Wochen und drey Tage ſich ſicher auffhalten kan.
Jtem/ in dem Oeſterreichiſchen Staͤdtlein Ober- Berckheim im Elſaß/ da ein ſolcher Todſchlaͤger ſein Lebenlang/ durch hundert Jahr/ und einen Tag frey iſt.
Wie auch in dem Cloſter Creutzlingen/ auſſer der Stadt Coſtantz.
Jtem zu S. Urich in Augſpurg/ da aber die Freyheit nur 3. Tag waͤret/ und deßwegen allezeit am dritten Tag/ die Erlaubniß laͤnger allda zu bleiben/ von dem Abt zu erbitten iſt.
Jtem/ im Cloſter Salmanſchweiler/ welches Anno 1541. vom Kaͤyſer Carolo V. die Freyheit erlangt hat/ daß in demſelben/ wie auch in allen deſſen Doͤrffern/ Weylern/ und Gerichten/ die in die Acht erklaͤrte ſich ſicher auffhalten moͤgen; Johann.
Jacob. Speidel. in Notabil.
Juridico-Hiſtoricopoliticis lit. F. voc. Freyheit.
Zu Kirchberg/ bey Vlm/ hat es eine Freyheit fuͤr die Schuldner.
Ob es nun wol eine ſolche Gelegenheit mit den Freyungen/ wie jetzt gemeldt/ hat; und ſolche/ wie ſie herkommen ſeyn/ in ihrem Stande erhalten werden moͤgen:
So erinnern doch Theils dabey/ daß man den Mißbrauch bey ſolchen nicht einreiſſen laſſen ſolle.
Dann wann alle/ ſo zu den Kirchen fliehen/ ſolten frey ſeyn; ſo wuͤrden die Laſter ungeſtrafft bleiben/ keine Schulden bezahlet/ und auß den Tempeln Moͤrder-Gruben werden.
Und ſeye deßwegen Koͤnig Franciſcus der Erſte in Franckreich zu loben/ welcher geordnet/ daß die zu den Kirchen fliehende Vbelthaͤter ſolten ergriffen/ und erkant werden/ ob ſie der Kirchen Freyheit zu genieſſen/ oder nicht; Petr. Gregor. Tholoſ. lib. 13. de Republ. cap. 23. num. 11.
Welcher Brauch noch daſelbſt iſt/ und gleichwohl dem oberwehnten tit.
qui ad Eccleſias confugiunt, & ne quis ab Eccleſia extrahatur nichts benommen ſeyn ſolle/ weilen/ nach Beſchaffenheit deß Verbrechers/ und daruͤber ergangener Erkaͤntniß/ gleichwol den Kirchen ihre Freyheit/ unnd Recht verbleibe.
Sihe Limnæum, in Notitia Regni Franciæ, lib. 1. c. 8. p. 182.
So ſeye das/ was oben auß der Bibel angezogen worden/ nicht allgemein; ſondern hab nur ſein Abſehen auff das alte Teſtament.
Dann durch dieſelbige Frey-Staͤdte eine entwerffung und Abbildung/ deß Geheimniß/ und Dienſtes Chriſti vorgeſtellt worden; welches vorbild mit den uͤbrigen allen/ durch den dargeſtellten Meſſiam abgethan worden.
Der Joab habe ſich auch dieſer Freyheit bedienen wollen/ in dem er zum Altar geflohen: damit er der verſchuldten Straff deß Todes entgehen moͤchte/ im 1. Buch der Koͤnige/ am 2. Cap. ſo ihm aber nichts geholffen.
Dann Gott der Herr hat ſelber im 2. Buch Moſis/ Cap. 11. v. 14. bevohlen/ daß man den vom Altar reiſſen ſolle/ welcher mit Fleiß/ und nachſtelliger weiſe/ den Naͤchſten umbgebracht/ wie Joab gethan hat.
Pauſanias/ als er zu der Minervæ Tempel/ in der Stadt Sparta/ geflohen/ hat daſelbſt ſterben muͤſſen: die Kaͤyſer/ Auguſti und Tiberius/ haben die Freyungen abgethan/ damit die Laſter/ ſo uͤberhand genommen/ nicht ungeſtrafft blieben.
Sihe Alexander ab Alexandro, lib. 3. Gen. dier. c. 20. Cornel. Tacitum. 3. Animal.
Dion. in Auguſto, lib. 47. p. 340. fol. Gerhard decad.
8. quæſt. polit. 4. Jac. Mart. quæſt. philoſ. cent. 7. diſp. 1. qu. 10.
Petr. Heigium part. 2. quæſt. jur. qu. 24. n. 45. 47. 56. 57. Philip.
Knipſchild, de civit. Imperial. lib. 2. c. 28. Joan.
Crügerum, in Horto virtutum, qu. 26. und andere mehr/ auß welchen zuerſehen/ daß der Kirchen/ und anderer oberzehlten Ort Freyheiten nicht zu genieſſen.
1. Die betruͤgliche Todſchlaͤger.
2. Die Jungfrawen Raͤuber/ es ſeye dann der Raub mit Willen der Jungfrawen geſchehen.
3. Die Ehebrecher.
4. Die Diebe.
5. Die Kirchen-Raͤuber/ Moͤrder/ Straſſen Raͤuber/ naͤchtliche Verwuͤſter der Aecker/ und die Verraͤhter.
6. Die in der Freyung ſuͤndigen/ und mit einem Pfeil/ oder Wurffſpieß/ oder einer Buͤchſen/ einen andern/ ſo auſſerhalb der Freyung iſt/ umbbringen.
7. Noch die in die Acht erklaͤrete/ es habe dann ein Ort ein ſonderlich privilegium deßwegen.
8. Noch die Juden/ wann ſie was verſchulden/ ob ſie ſchon in die Freyungen/ und Kirchen fliehen/ und daſelbſt getaufft werden.
9. Ein zum Tod Verurtheilter/ wann er ſich/ in dem er vom Nachrichter zur Gerichtſtatt gefuͤhret wird/ auß den Banden ledig machet/ und in eine Kirchen/ oder Freyung/ entfliehet; wiewol etliche Doctores, ſo viel dieſen letzten anbelangt/ einer andern Meinung ſeyn. S. gedachten D. Knipſchnildt/ an erwehntem Ort/ n. 36. & ſeqq.
Die XXIX. Frag/ Wann der Adam im Stande ſeiner Unſchuld verblieben/ ob eine Obrigkeit geweſt waͤre?
DJeſe Frage iſt nicht gar vergebens.
Dann weil man zu bedencken/ in was Truͤbſalen und Widerwaͤrtigkeiten/ der Menſch/ nach dem Fall gerahten/ in dem er ſich deß Guten/ ſo er vor demſelben gehabt/ beraubt/ ſo gebuͤhret ſich auch unter andern/ von dem Stande zu reden/ in welchem die Menſchen/ ſo viel das Regiment anbelangt/ geweſen/ wann Adam und Eva nicht gefuͤndiget haͤtten?
Hierauff nun antworten Theils/ weil Mann und Weib/ als die erſte Geſellſchafft/ verhanden/ und die Lieb von Natur ihnen eingepflantzet worden/ ſo waͤren ſie allein nicht geblieben/ ſondern haͤtten Kinder erzeuget; wie ſie dann auch GOTT der Herr geſegnet/ und geſagt: Seid fruchtbar/ und mehret euch/ und fuͤllet die Erden/ und macht ſie euch unterthan.
Auff ſolche Vermehrung/ nun waͤre ja auch ein Regiment erfolget/ unter ſo vielen Leuten.
Was es aber fuͤr eine Regirung geweſen waͤre?
das wiſſen wir nicht/ ohne zweiffel aber/ gantz eine andere/ als die jetzige iſt: welche zwar gut; aber noch viel beſſer in dem Stande der Unſchuld geweſt waͤre.
Sihe Lamb.
Danæum in polit. Chriſti.
Keckerman. in diſp. polit. Velſtenium nobil. quæſt. philoſoph. deca. 1. quæſt.
10. da er auch den Auguſtinum lib. 14. de Civit.
Dei c. 22. & 23. ſeq. anziehet/ welcher daſelbſt von den Hochzeiten/ und Eꝛzeigung der Kinder im Paradeiß/ wann unſere erſte Eltern nicht geſuͤndiget haͤtten/ gar ſchoͤn rede.
Andere aber antworten auff die vorgelegte Frag mit Nein/ und nehmen ihren Beweiß von dem Ampt der Obrigkeit/ welches beſtehet/ 1. im Vorſchreiben und Gebieten deß jenigen/ ſo ehrlich.
2. Jm Verbieten deſſen/ ſo unehrlich.
3. Sonderlich im Zaum halten/ und abſtraffen der jenigen/ ſo Veraͤchter und Vbertretter der Geſaͤtze ſeyn. 4. Jn Beſchuͤtzung der Unterthanen vor allerley Widerwaͤrtigkeiten; welchen vier Stuͤcken aber keines im Stand der Unſchuld/ ſonderlich aber das dritte/ und vierte/ ſo die vornehmſte/ vonnoͤthen; deßwegen auch keine weltliche Obrigkeit daſelbſten geweſt waͤre.
Sihe Jacob.
Martini Cent. 8. diſput.
5. quæſt.
9. da er auch auff deß Gegentheils Urſachen antwortet.
Die XXX. Frag/ Wie ſeyn die Teſtamenten/ oder letzten Willens Geſchaͤffte/ auffzurichten/ und zu ordnen?
VNter den allgemeinen Tituln/ dardurch man die Sachen erlanget/ iſt inſonderheit der von der Erbſchafft/ dardurch man das jenige bekombt/ ſo der Verſtorbene gehabt hat.
Welches dann entweder durch Teſtament/ oder ohne daſſelbe/ den Rechten/ und Geſaͤſaͤtzen nach/ an uns kommet.
Es iſt aber ein Teſtament unſers Gemuͤhts Bezeugniß/ dardurch wir unſern Willen erklaͤren.
Wie es nach unſerm Abſterben ſolle gehalten werden.
Dabey Anfangs zwey Stuͤck in acht zu nehmen.
1. Ob die Perſon/ ſo ein Teſtament auffrichten will/ ſolches zu thun Macht habe?
2. Wie vermoͤg der Rechten ſolches geſchehen moͤge?
Es koͤnnen aber alle ein Teſtament machen:
1. So ihres Gewalts/ bey gutem Verſtand/ und der Lebens Straff nicht unterwoꝛffen ſeyn.
2. Hergegen ſolches zu thun nicht macht hat ein Sohn/ und Tochter/ ſo noch unter vaͤtterlichem Gewalt ſeyn/ auſſer von deme/ ſo ein Sohn im Krieg erworben/ oder demſelben aͤhnlich iſt; wann es gleich der Vatter zu thun erlaubet.
Und ob gleich die Toͤchtern verheurahtet ſeyn/ ſo werden ſie doch umb deß willen/ daß ſie ehelicher Stand vom vaͤtterlichem Gewalt nicht erledigen kan/ letzten Willens Verfaſſungen auffzurichten verhindert: wiewohl heutigs Tags/ nach uͤblichem Teutſchen Gebrauch die verheurahte Toͤchtern/ fuͤr auß dem vaͤtterlichen Gewalt entlaſſene/ gehalten werden.
Sihe VValtherum de renunciatione ſucceſſionum c. 5. §. 14. Ayrer/ in Proceſſu juris c. 8. obſerv. 1. num. 16. 17. 18. Arniſæ. de jure Connub. c. 7. Sect. 2. n. 12.
So moͤgen auch die Kinder/ mit außdruͤcklicher Bewilligung deß Vatters/ Geſchencke von Todes wegen thun/ und von denen Sachen/ ſo ſie auſſeꝛ der Vaͤtterlichen Guͤter/ uͤberkommen/ ſchencken/ jedoch/ daß ein offner Schreiber/ oder Notarius, in Abweſenheit deſſen/ deme die Schenckung geſchiehet/ dieſelbe annehme.
So auch ein Kaͤyſer den Kindern was ſchenckte/ haben ſie daruͤber freye Macht.
Ferners haben nicht Macht Teſtamenten auffzurichten offentliche Wucherer/ es ſeye dann/ daß ſie Verſicherung thun/ das mit Vnrecht abgenommene wieder zuerſtatten.
Jtem/ ein Tyrann.
Jtem/ ein Lehenmann/ von ſeinem Lehengut/ von welchem er dem Lehen-Herren/ Lehen- Dienſte zu leiſten ſchuldig; es ſeye dann/ daß er einen ſolchen zum Erben einſetzet/ an deme ohne das/ nach ſeinem Tode/ das Lehen fallen thaͤte/ und die Befreundte darein willigen/ unnd der Lehen-Herr das Teſtament beſtaͤttiget.
Jtem ein Moͤnch/ er haͤtte denn eheliche Kinder/ ſo mag er im Cloſter wol eine Theilung zwiſchen ihnen machen/ was er aber nicht vertheilet/ das bleibet dem Cloſter.
Und wann er nach dem Eingang ins Cloſter/ ohne vorgemachte Ordnung verſtirbet/ ſo bekommen die Kinder nicht mehr/ als ihren Kinds-Theil; das andere bleibet alles/ ohne Mittel/ dem Cloſter.
Aber die Leyen-Prieſter moͤgen wol ihren letzten Willen verfaſſen.
Jtem/ die Geiſel welche wañ ſie alſo ohne Teſtament (ſo ihnen gleichwol zu machen zugelaſſen werden kan) ſterben/ all ihr Haab und Gut/ dem gemeinen Geld-Kaſten/ verlaſſen.
Jtem/ die Leibeigene Knecht/ außgenommen in denen Guͤttern/ ſo ſie durch Krieg/ oder ihre Geſchickligkeeit erworben.
Jtem/ ein von den Feinden Gefangener.
Jtem/ ein regulirter Domherr/ ſo ſich dem Gewalt ſeines Prælaten offentlich unterworffen.
Jtem/ Knaben unter 14. und Maͤgdlein unter 12. Jahren.
Aber am letzten Tag/ wann er ſchon nicht verfloſſen/ ein ſolcher Unmuͤndiger ein Teſtament machen kan.
Jtem/ die Unſinnige.
Wann aber ein ſolcher Unſinniger bißweilen verſtaͤndig wird/ ſo mag er in ſelbiger Zeit/ wol ein Teſtament machen/ jedoch/ daß es in ſolcher verſtaͤndigen Zeit gantz geendet werde.
Jtem/ ein verſchwenderiſcher Menſch.
Wann es aber gemacht worden/ ehe ihm die Obrigkeit die Verwaltung ſeiner Guͤtter verbotten/ ſo bleibt es kraͤfftig.
Jtem/ ein Blinder/ es ſeye dann/ daß er ſieben Zeugen/ zu ſampt dem Notario, oder dem achten Zeugen zu ſich/ auff einmal/ und an einen Ort/ erfordere/ und ihnen vermelde/ daß er gedencke einen mündlichen/ und nicht ſchrifftlichen letzten willen/ auff zurichten.
2. Daß er die Erben nicht allein mit Nahmen nenne/ ſondern auch mit ihrem Weſen/ wuͤrden/ und Staͤnden/ vor dem Notario klaͤrlich vermelde.
3. Daß der Notarius, oder in ſeinem Abweſen/ der achte Zeug/ (welcher das Teſtament zu Pappier bringen ſolle) und hernach ein jeder Zeug/ inſonderheit ſich mit eignen Haͤnden unterſchreibe/ und das Petſchafft auffdrucke/ und wann ſolches geſchehen/ ſo mag der Teſtirer ſein Teſtament/ oder Codicill (welches ihme ſonſten auch zu machen verbotten) oder andern letzten Willen/ einem auß den Zeugen zu behalten geben: welche 3. Bedingungen ſonſten in denen von Mund-außgeſprochenen Teſtamenten eines Sehenden/ nicht vonnoͤthen ſeyn.
Und in einem ſolchen/ eines Blinden Teſtament wird die Erbſatzung vor den Neben- Gemaͤchten/ oder den Legaten geſetz.
Jtem/ doͤrffen nicht Teſtament machen die von Natur taub/ und ſtum̃ ſeyn.
Es hat gleichwol Kaͤyſ. Juſtinian/ in L. diſcr.
10. C. qui teſt. facere poſſunt, vel non, die Auffrichtung eines Teſtaments den jenigen Tauben und Stum̃en zugelaſſen/ wañ ſie gelehꝛet (deß ſchreibens erfahren) ſeyn; als wie man Exempel hat/ daß Theils ſtum̃ und taub geboren/ und dañoch das Leſen und Schreiben erlernet haben.
Sonſten aber koͤnnen ſolche Leute von einem Kaͤyſer/ die Erlaubniß/ ein Teſtament zu machen/ erlangen/ und die Beſchreibung deſſelben andern uͤberlaſſen.
Jtem die/ denen ein Teſtament auffzurichten verbotten.
Jtem/ die in die Acht Erklaͤrte/ und Verbannte; deßgleichen die Ketzer; Widertaͤuffer/ zur ewigen Gefaͤngniß verdambte/ auch zum Tode Verurtheilte/ es ſeye dann geſchehen/ ehe das Urtheil ergangen; Wiewol man Theils Orten den Verurtheilten zulaſſet/ eine Ordnung ihres letzten Willens zu machen.
So moͤgen auch die/ ſo oͤffentlich zur Hand Abhauung verdamt werden/ ein Teſtament machen/ L. 10. ff. qui teſtament. facere poſſunt.
Und dann/ ſo iſt den jenigen Teſtamenten zu machen verbotten/ welche ins Gebluͤht heurahten/ und die ewig auß einem Orth/ aber nicht die/ ſo nur auff eine gewiſſe Zeit/ von dannen verwieſen werden/ und deßwegen weder das Buͤrger-Recht/ noch ihre Guͤtter/ verlieren.
Zum Andern hat man zu ſehen/ wie ein Teſtament/ daß es/ vermoͤg der Rechten/ beſtaͤndig auffzurichten ſeye.
Welches dann in der Zierligkeit und in den Theilen deſſelben/ beſtehet.
Die Zierligkeit eines Teſtaments iſt zweyerley/ offentliche/ und eintzelichte.
Die offentliche iſt/ ſo auff offentlicher Glaubwuͤrdigkeit/ und Gezeugniß ſich gruͤndet:
ſo wieder zweyerley Arten.
1. Wann der Teſtirer/ durch eine Bittſchrifft dem Fuͤrſten/ ſolches ſein Teſtament übergibt/ daß es vor ſeinem Raht abgeleſen/ oder gewieſen/ und hernach in den geheimen Schꝛifft behalter gelegt/ und daſelbſt/ biß zum Tode deß Teſtament-Machers auffbehalten werde.
Die andere Art iſt/ wann der Teſtirer ſein Teſtament oder letzten Willen/ vor einem Gericht/ entweder dem Richter offentlich erklaͤret/ oder ſchꝛifftlich uͤbergiebet/ mit Bitt/ daß es in die Acta, oder Gerichtliche Handlungen/ gebracht werde.
Die Eintzele/ oder Privat-Zierligkeit iſt/ wann der Teſtirer ſeinen letzten Willen den eintzelen/ oder Privat-Zeugen eroͤffnet/ welche auch zweyerley/ eine gemeine/ und eigendliche.
Die gemeine Zierligkeit gehoͤret zu jedem Teſtament/ und beſtehet auff drey Stuͤcke; nemlich in Zuſammen-Beruffung der Zeugen/ in Bezeugung deß letzten Willens/ und der auff einmal vorgenommen deſſen Verrichtung.
Was das erſte anbelangt/ nemlich die Zuſammen-Beruffung der Zeugen/ ſo werden dabey wider 3. Ding erfordert/ nemlich die gelegenheit der Zeugẽ/ deꝛſelben erbittung/ und ihr gebuͤhꝛende Anzahl.
Dañ vors 1. muß bey den Zeugen erwogen werden/ ihr Zuſtand/ Aufrichtigkeit/ Beſcheidenheit/ guter Name/ und das Alter.
Dañ zu Zeugen nicht genom̃en werden koͤñen.
1. Weiber/ wiewol ſie in andern Sachen Zeugen ſeyn koͤnnen.
2. Unmuͤndige/ unter 14. Jahren.
3. Unſinnige.
4. Verſchwenderiſche/ denen die Verwaltung ihrer Sachen verbotten.
5. Die Stummen.
6. Tauben.
7. Ehrenruͤhrige.
8. So unter deß Teſtamentmachers Gewalt ſeyn.
9. Ein Vatter im Teſtament ſeines Sohns/ in erlangten Kriegs-Guͤttern.
10. Ein Bruder deß Teſtirers/ ſo zu gleich unter Vaͤtterlichen Gewalt iſt.
11. Der eingeſetzte Erb. 12.
Alle die/ ſo dem Teſtirer/ oder dem von ihme eingeſetzten Erben/ mit naher Blut Freundſchafft verwandt ſeyn; und darunter der Vatter deß Erben/ und wer unter deß Erben Gewalt iſt.
13. Die/ denen man nichts verſchaffen mag.
Und dann 14.
Einer/ ſo beyder Geſchlechts iſt.
Hergegen alle die jenigen/ ſo Teſtamenten machen koͤnnen/ auch Zeugen ſeyn moͤgen; deßgleichen der Schreiber deß Teſtaments/ oder Notarius; ein Leibeigener Knecht/ ſo man daß er frey ſey vermeinet hat: Jtem/ ein Vatter/ und Kinder/ aber allein in eines frembden Teſtament; Jtem/ zween Bruͤder zugleich; Jtem die/ denen etwas vermacht worden; wiewol es ſicherer iſt/ andere an ihre ſtatt zunehmen; Jtem/ denen man etwas zu trewen Haͤnden anvertrawt/ und Perſonen/ ſo ihnen verwandt ſeyn.
Und dieſe Zeugen/ ſo das oberwehnte andere Stuͤck/ muͤſſen inſonderheit erbetten/ und zuſammen beruffen werden; deren/ vermoͤg gemeiner Rechten/ ſieben ſeyn muͤſſen; wiewol deren/ nach dem geiſtlichen Recht/ nur zwey oder drey mit dem.
Pfarrer/ oder viere ohne den Pfarrer/ in den Kirchen-Laͤndern gnug ſeyn: auch Theils Orthen nur zween erfordert werden.
Wann nun die Zeugen beyſammen/ ſo eroͤffnet die Perſon/ ſo ein Teſtament machen will/ vor ihnen/ ſeine Meinung/ und ſolches entweder/ Schrifft- oder muͤndlich.
Jn Schrifften geſchicht es/ wann der Teſtirer ſeinen letzten Willen ſchrifftlich verfaſſt/ und mit ſeiner Unterſchrifft beſtaͤttiget/ allen Zeugen zugleich darlegt/ und ſagt/ daß in ſolchem Libell/ oder Schrifft/ ſein Teſtament begriffen ſeye/ und ſie bittet/ daß ſie als Zeugen/ ſich unterſchreiben/ und ihre Petſchafften auff drucken wollen.
Muͤndlich werden die Teſtamenten auffgerichtet/ wann der Teſtirer ſeinen letzten Willen vor ſieben Zeugen/ gantz und offentlich erzehlet alſo/ daß ſie alle wiſſen koͤnnen/ wer ſeine Erben/ und was ſeine Meinung ſeye; welches man ein Nuncupativum, oder von Mund außgeſprochenes Teſtament nennet; ſo nicht noͤthig auffs Pappier zu bringen; aber gut iſt/ weiln in der Zeit/ da der Teſtirer noch lebet/ ein/ oder der ander Zeuge ſterben kan/ daß man ſolches auch ſchrifftlich verfaſſet/ und den Zeugen vorlieſet/ und ihre Namen darzu ſetzet/ oder ſie wol gar unterſchreiben laͤſſet.
Von dem Teſtament zweyer Eheleute/ ſo man Reciprocum heiſſet.
Sihe Beſoldum, conſil. 284. & 288.
Und dann muß drittens alle Teſtaments-Handlung zu einer Zeit/ und auff ein mal geſchehen/ alſo/ daß keine andere frembde Handlung/ ſo hieher nicht gehoͤret/ darzwiſchen komme; ſondern die Zeugen alle beyſammen bleiben muͤſſen/ biß alles verrichtet iſt.
Und ſo viel von der oberwehnten gemeinen Zierligkeit eines Teſtaments.
Was aber die eigentliche anbelangt/ ſo gehoͤrt ſolche allein zu einem in Schrifften auffgerichtem; oder zu einem muͤndlich außgeſprochenen/ oder zu eines Blinden Teſtament.
Eines in Schrifften auffgerichten Teſtament eigentliche/ oder ſonderbare Zierligkeit iſt/ daß der Teſtirer/ wie auch die Zeugen/ ſich unterſchreiben/ und ihre Petſchafften auffdrucken.
Der Teſtirer ſoll ſich in Gegenwart aller ſieben Zeugen/ ſelbſt unterſchreiben/ oder ſo er nicht ſchreiben kan/ oder durch Kranckheit daran verhindert wird/ ſoll er den achten Zeugen an ſeiner ſtatt/ erbitten/ iſt auch gut/ daß er an allen Blats Seiten zu unterſt ſich unterſchreibet.
Auff ſeine deß Teſtirers Unterſchrifft/ ſo beylaͤuffig dieſe: Jch N. N. bekenne/ daß diß/ ſo obſtehet/ mein Teſtament und letzter Will ſeye) folget der Zeugen Unterſchrifft/ und Sieglung.
Es muß aber ein jeder Zeug in ſeiner Unterſchrifft/ eigendlich ſeinen ſelbſt eigenen/ und auch ſonderlich die Erſten/ deß Teſtirers/ Nahmen ſetzen; Alß/ Jch N. bekenne/ daß ich zu dieſem Teſtament/ durch N. als Teſtirern zu einen Zeugen erfordert und gebetten bin/ und mich in ſeiner/ und beygeſchriebner Mitzeugen Gegenwart unterſchrieben habe.
Es pflegt ſich auch der erſte Zeug faſt mit ſolchen Worten zu unterſchreiben: Jch N. bekenne mit dieſer meiner Handſchrifft/ daß ich vom N. heut N. im Jahr N. erfordert/ und gebetten worden bin/ zu einem Zeugen ſeines Teſtaments/ ſo er in meiner/ und nachfolgender Zeugen Gegenwart/ in ſeiner Hand gehabt/ und verſtaͤndig und vernuͤnfftig außgeſagt/ daß er dariñ ſeinen letzten Willen begriffen/ und mich hierau zu unterſchreiben/ und zu ſiegeln/ und deſſen alſo ein Zeug zu ſeyn/ erſucht/ daß ich darauff in Beyſeyn und Anſehen meiner andern Mit-Zeugen/ mich mit eigener Hand unterſchrieben/ und mein angebohrnes Petſchafft auffgedruckt habe.
Diß mein N. von N. eigene Handſchrifft.
Es moͤgen aber dieſe Wort/ nach Gelegenheit und Stande deß Zeugens/ geaͤndeꝛt werden.
Bißweilen ſetzet man/ auſſer deß Jahrs/ Tags und Stunden/ auch den Ort darzu/ wo es geſchehen.
So pflegen etwan auch die nachfolgende 6. Zeugen/ ſonderlich die Letzten/ nur zu ſchreiben: Jch N. bekenne mit dieſer meiner Handſchrifft/ und gewohnlichem Petſchafft/ deme alſo zu ſeyn/ wie obſtehet.
Man mag ſich auch eines andern Petſchaffts gebrauchen/ wann nur in der Unterſchrifft deſſen Meldung geſchiehet.
Und ſo viel von der eigentlichen eines in Schrifften auffgerichten Teſtaments Zierligkeit.
Was die von Mund außgeſprochene/ oder nuncupativa, Jtem eines Blinden Teſtament/ anbelangt/ iſt oben allbereit davon geredt worden.
Und mag ein ſolches vor 7. oder auff den Doͤrffern vor 5. Zeugen außgeſprochenes Teſtament unbeſchrieben veꝛbleiben; oder durch einen Notarium inſtrumentirt werden; der aber ſich unterſchreiben/ und ſein Notariat-Zeichen darzu ſetzen muß: der Zeugen Unterzeichniſſen aber ſeyn nicht vonnoͤthen.
Es mag auch einer/ der nicht in Schrifften/ ſondern muͤndlich ſeyn Teſtament machen will/ alſo verfahren/ daß er ſeinen letzten Willen auff einen Zedel ſchreibet/ oder durch einen andern ſchreiben laͤſſet/ und hernach denſelben den ſieben Beruffenen/ und anweſenden Zeugen vorliſet.
Es mag auch einer/ oder eine/ neben ihrem Traͤger/ oder Kriegiſchen Vormnnd/ die Richter/ oder Rahts-Herren eines Orths/ nemlich derſelben etliche/ zu ſich/ wann er nicht außgehen kan/ erfordern laſſen/ und ihnen ſeinen letzten Willen andeuten/ mit gebuͤhrender Bitt/ ſolchen ins Gericht- oder Stadt-Buch/ einzuſchreiben/ auß welchem hernach ein Notarius ein vidimus ziehen und machen kan.
Die XXXI. Frag/ Was iſt weiter bey den Teſtamenten zu betrachten?
ES iſt bißhero gemeldtet worden/ was zu Auffrichtung eines Teſtaments gehoͤre/ damit es beſtaͤndig verbleibe.
Jetzt folgen etliche ſonderbare Regeln/ darin man etlicher maſſen/ auß ſonderbarer Zulaſſung/ von der rechten Form der Teſtamenten weichet. Alß
I.
Jn den Teſtamenten der Kriegsleute/ wann ſie zu Felde liegen/ werden nur zween Zeugen erfordert; wann ſie aber in einer Schlacht ſeyn/ koͤnnen ſie/ auch die Stummen und Tauben ohn einige Zierligkeit/ ihr Teſtament machen/ alſo/ daß wann man ihren Willen auff der Wehrſcheiden/ oder im Sand/ oder auff andere weiſe geſchrieben findet/ ſolches guͤltig iſt.
Es mag auch ein Soldat ſo offentlich geworben/ einer unehrlichen Perſon/ auſſer einer Huren/ oder ſeiner Koͤchin etwas verlaſſen.
Es iſt auch ein Kriegsmanns Teſtament noch ein gantzes Jahr/ ob er wol vom Krieg wieder nach Haus gelangt iſt/ guͤltig/ wann er nur mit deß Feldherrn Erlaubniß/ und ehrlich abgeſchieden.
Er kan auch zum Theil ohne/ und Theil mit Hinderlaſſung eines Teſtaments ſterben/ ſo ſonſten bey andern Perſonen nicht paſſirlich iſt.
Es verliehret aber dieſe Gnad/ wann er wegen eines ſchweren Verbrechen verurtheilt wird; wie wol er eines Kriegs Verbrechens halber/ Teſtament machen kan.
Etliche erſtrecken dieſes der Soldaten Privilegium auch auff ein Teſtament/ ſo zur Zeit/ in welcher man gewiſet/ iſt gemacht worden.
II.
Sonſten wird durch ein ſonderbares Recht/ denen ſo an einer anſteckenden Kranckheit/ als/ zum Exempel an der Peſt darnieder liegen/ zu gelaſſen/ daß ſie vor 2. oder 3. Zeugen/ und ſonderlich Mañsperſonen/ ihr Teſtament machen moͤgen/ und hieriñ an andere Zierligkeiten nicht gebunden ſeyn.
III.
Koͤnnen die Eltern/ auß einem beſondern Recht/ zwiſchen ihren Kindern/ auch denen legitimirten/ und auß Vaͤtterlicher Gewalt entlaſſenen Kindern; wie auch eine Mutter/ zwiſchen ihren natuͤrlichen/ oder unehelichen Kindern/ ohne Zierligkeit/ eine Ordnung machen/ es ſeye dann/ daß ſie eines hohen Standes waͤre: aber ein Vatter muß wegen ſolcher uuehelichen Kinder; deßgleichen wañ er zu ſeinen Kindeꝛn eine frembde Peꝛſon einmiſchet nach gemeinem Recht teſtieren.
Dann ſonſten/ wann neben/ und mit den Kindern eine Perſon/ die nicht auß der Zahl der Kinder iſt/ und alſo auch deß Teſtierers Eheweib/ zugleich mit ins Teſtament kombt/ ſo hat daſſelbe/ was ſelbige Perſon anbelangt/ keine Krafft/ ſondern wird vor nichtig gehalten.
Es kan aber ein Vatter/ zwiſchen ſeinen Kindern/ auff zweyerley weiſe eine Ordnung machen in Schrifften/ nemlich/ vor 2. oder 3. Zeugen/ wann ſie ſchon abſonderlich nicht gebetten worden/ mit außlaſſung aller Zierligkeit/ ſeinen letzten Willen erklaͤꝛen: oder aber/ auch ohne Zeugen ſein Teſtament mit eigner Hand ſchreiben/ oder durch einen andern ſchreiben laſſen/ und ſo dann ſelber unterſchreiben/ und in ſolcher ſeiner Unterſchrifft/ daß es ſein Teſtament ſeye/ klarlich vermelden.
Er kan aber in einem ſolchen die Kinder nicht enterben; ob er wol ſonſten/ weil er lebet/ ſeine Guͤter unter die Kinder außtheilen mag; und wann er in ſeinem auß ſonderbarem Recht alſo geſchriebnen Teſtament/ die Gleichheit nicht in acht genommen; ſo wollen Theils/ daß es nicht guͤltig ſeye; wie auch in der Mutter Teſtament zwiſchen den Kindern; welches deßgleichen von ihr unterſchrieben werden muß.
Ein Blinder/ ob er wol auch nur zwiſchen ſeinen Kindern ein Teſtament machet/ hat dannoch 8. Zeugen vonnoͤthen.
Wo fern ein Vatter nicht in Schrifften/ wie jetztgemeldt/ ſondern nur muͤndlich/ unter ſeinen Kindern/ eine Ordnung zu machen begehrt/ ſo iſt es genug/ wann er ſeinen Willen nur vor zweyen Zeugen/ auch Weibs-Perſonen/ ob ſie wol nicht abſonderlich hierzu erbetten worden/ eroͤffnet.
IV.
Ein Teſtament zu milden Sachen gemacht/ in welchem der Teſtirer ſeine Guͤter der Kirchen/ oder den Armen/ oder die Gefangene davon zu erledigen/ hinderlaͤſſt/ kan beſtaͤndig nur vor 2. Zeugen/ auch Weibs-Perſonen/ ob ſie wol abſonderlich deßwegen nicht ſeyn beꝛuffen worden/ auffgerichtet werden.
So kan auch ein Fuͤrſt ohne Zierligkeiten/ ſo ſonſten die Recht erfordern/ ein Teſtament machen; wiewol es ſicherer/ wann er auch Zeugen darzu nimmet.
V.
Und dann iſt den Bauren/ auß ſonderbaren Recht/ erlaubt/ ihren letzten Willen vor fuͤnff Zeugen zu machen; und mag auff den Doͤrffern/ einer/ fuͤr einen/ ſo nicht ſchreiben kan/ ſich unterſchreiben.
Die XXXII. Frag.
Was hat es fuͤr eine Gelegenheit mit Einſetzung der Erben/ auch deren Enterbung?
ES iſt bißhero von unterſchiedlichen Regeln geredet worden/ ſo bey Auffrichtung der Teſtamenten in acht zu nehmen.
Nun folgen die Theil eines Teſtaments/ deren etlich eigentliche/ und vornehmſte deßſelben ſeyn/ als die ſtracke Einſetzung eines Erben; und deſſen Enterbung: Andere aber/ ſo Gemeinſchafft haben ſo wol mit dem Teſtament/ und Codicillen/ und die zufaͤlliger weiſe zum Teſtament kommen/ als die Neben- Vermaͤchtniß/ oder Geſchaͤfft; Erbſchafft ſo einem andern vertrawt wird/ ſolche einem andern zu uͤberlaſſen: und die Verordnung eines Vormunds.
Was nun die ſtracke Einſetzung eines Erben anbelangt/ wann nemlich der Teſtamentmacher ſeine Erbſchafft einem alſo vermacht/ daß dieſelbe nicht dardurch eine Mittels Perſon/ fallen ſolle/ ſo werden dabey die Perſonen/ die man zu Erben einſetzet/ und auch die ſtaͤffel ſolcher Einſetzung betrachtet.
Die Perſonen ſeyn zweyerley Arten; und die erſte deren/ denen der Teſtirer die Erbſchafft hinterlaſſen muß/ es ſeye dann daß man darfuͤr halte/ daß ſie der Außſchlieſſung/ oder deß Vbergangs würdig/ als da ſeyn deß Teſtirers Kinder/ ſeine Eltern/ und Geſchwiſterig.
Die andere Art iſt der jenigen/ die der Teſtirer allein auß freyem Willen zu Erben einſetzet.
Was die erſten anbelangt/ nemlich die Kinder/ ſie ſeyen entweder gebohren/ oder noch im Mutterleib/ Weiblich: oder Maͤnnlichen Geſchlechts/ Jtem/ die Enickel/ und Enicklin; ꝛc. ſo muͤſſen/ wie angedeutet/ dieſelben entweder zu Erben eingeſetzt/ oder außdruͤcklich/ und mit Namen enterbet werden.
Eine Mutter aber/ oder ein mütterlicher Anherr/ hat nicht vonnoͤthen/ daß ſie ihre Kinder/ oder Enickel/ entweder zu Erben einſetzen/ oder mit Namen enterben/ ſondern moͤgen dieſelben uͤbergehen/ oder ihrer nicht gedencken.
Dahero ſolche uͤbergangene Kinder allein die Klag eines ungebührlichen Teſtaments anſtellen moͤgen/ wider die eingeſetzte Erben/ nicht aber das Teſtament unkraͤfftig nennen koͤnnen.
Es iſt aber ein ſolches ungebuͤhrliches Teſtament/ ſo wider die Gebuͤhr/ und Ampt der Eltern gemacht wird; deßgleichen wann die Kinder ihre Eltern/ ohne Urſach/ in dem ihnen gebuͤhrenden Theil uͤbergehen: deßgleichen auch die uͤbergangene Muͤtter/ und Schweſtern/ wann eine unehrliche Perſohn zu Erben eingeſetzt worden; Jtem/ die uͤbergangene natuͤrliche/ oder uneheliche Kinder/ in ſolchem Fall/ die Klage eines ungebuͤhrlichen Teſtaments haben/ und anſtellen moͤgen.
Es werden aber vom Kaͤyſer Juſtinian in Novell.
115. cap. 3. vierzehen Vrſachen erzehlet/ umb deren willen die Kinder der Vaͤtterlichen Erbſchafft koͤnnen beraubet werden.
Nemlich/ 1. Wann ein Kind gewaltthaͤtige Hand an die Eltern leget.
2. Denſelben eine groſſe Schmach anthut.
3. Wann es den Vatter/ wegen einer That/ ſo das Leben verwircket/ und doch nicht wider den Fuͤrſten/ oder den gemeinen Stand iſt/ angeklaget haͤtte.
4. Wann es mit Zaubern/ und dergleichen Perſonen/ als ein Zauberer/ umbgehet.
5. Wann es mit Zauberey/ oder dergleichen/ den Eltern nach dem Leben zu ſtellen ſich unterſtehet.
6. Wann eines der Kinder mit ſeiner Stieffmutter oder ſeines Vattern Beyſchlaͤfferin; oder eine Tochter/ oder Enicklein/ mit dem Stieff-Vatter/ ꝛc. wiſſentlich ſich vermiſchet.
7. Wann ein Kind den Vatter angeben/ dardurch er einen groſſen Schaden an ſeinen Guͤttern erlitten.
8. Wann die Soͤhne/ die Eltern/ die Schulden halber/ oder auch wegen einer andern Vrſache/ mit Gefaͤngniß belegt worden/ mit ihrem Gutſprechen/ wann ſie darzu tauglich/ und deßwegen erſucht worden ſeyn/ nicht darauß erledigen wollen.
9. Wann eines der Kinder ſeinen Vatter/ ein Teſtament zu machen/ oder zu aͤndern/ verhindert.
Sihe gleichwol hieruͤber den Bocerum, claſſ.
3. diſp. Jur. 3. n. 38. 10. Wann ein Sohn ein Gauckler worden/ es waͤre dann/ daß der Vatter auch ein ſolcher waͤre.
11. Das geile Leben einer Tochter/ deſſenwegen ſie eine ehrliche Heuraht außgeſchlagen; es ſeye dann/ daß ſie ſich verheurahten wollen/ die Eltern aber ſie/ ob ſie wol von fuͤnff und zwantzig Jahren alt/ daran verhindert haͤtten.
12. Wann ein Kind ſeinen armen/ deß Verſtandsberaubten/ oder krancken Vatter zu verſorgen unterlaſſen hat.
Welche Urſach auch Theils ſtat zu ha. ben vermeinen bey den Bluts-Freunden; alſo/ daß ein frembder Gutthaͤter/ ja auch die Obrigkeit ſelbſten/ im Fall ſolcher Verlaſſung/ den ſonſt rechten Erben vorzuziehen.
13. Wann die Kinder/ ſo allbereit das 18. Jahr ihres Alters haben/ und es thun koͤnnen/ ihren/ von den Feinden gefangenen/ Vatter nicht loͤſen.
14. Wann die Kinder Ketzer/ der Vatter aber ein Rechtglaͤubiger iſt.
Es nennet aber der Kaͤyſer Juſtinian in der obangezogenen newen Ordnung/ den einen Ketzer/ welcher die vier allgemeine der Geiſtlichen Zuſammenkuͤnffte/ und was darinnen von den verſambleten Vaͤtter zu Nicæa/ Conſtantinopel/ Epheſo/ und Chalcedon/ geſchloſſen worden/ nicht fuͤr Recht haͤlt.
Bey welchen 14/ Urſachen/ wie ſie hie oben erzehlet worden/ zu mercken/ es erfordert werde/ daß eine derſelben/ oder auch mehrere/ dem Teſtament mit Nahmen muͤſſen einverleibt/ und von dem eingeſaͤtzten Erben erwieſen werden.
Und wann ſolche Enterbungs Urſach nicht erwieſen werden kan/ ſo wird darumb das Teſtament nicht unkraͤfftig/ ſo viel die Geſchaͤffte/ Erbſchafft zu vertrauter Hand gemacht/ Freyheit/ und Vormundſchaffts Verordnung/ anbetrifft/ ſondern allein die Einſaͤtzung deß Erbens vernichtet/ vermoͤg der obgedachten Novell. Conſtit. 115. c. 3. in f. verſ. ſiautem hæc. & auth. excauſa C. de liber. præter.
Es ſeyn aber/ auſſer der erzehlten 14. auch noch andere Urſachen/ derenwegen die Kinder moͤgen enterbet werden.
Sihe Anton.
Matthæum in notis & animadverſ.
ad tit. Inſt. de in offic. teſt. p. 168. und don der Enterbung ins gemein tom. 2. Conſil. Argent. conſil. 48. num. 12. 13. 14. 17. 23. Daneben ſeyn auch acht Urſachen/ ob welcher Willen die Eltern/ von den Kindern moͤgen enterbet werden/ die man auch im Teſtament eigentlich benennen muß. 1. Wann ein Vatter ſeine Kinder/ wegen einer Vbelthat/ ſo das Leben verwircket/ auſſer deß Laſters der beleidigten Majeſtaͤt/ anklaget- 2. Wann erwieſen werden kan/ daß der Vatter ſeinen Kindern/ durch Gifft/ oder in andere Wege nach dem Leben geſtanden.
Wann der Vatter bey eines der Kinder Weib/ oder Beyſchlaͤfferin geſchlaffen.
4. Wann ein Vatter den Kindern/ von ihren eigenen Sachen/ ein Teſtament zu machen/ nicht zulaſſen wollen.
5. Wann die Eltern eines/ oder das ander/ ſeinen Ehgenoſſen/ als der Kinder Vatter/ oder Mutter/ entweder mit Gifft/ oder auff andere weiſe/ entweder nach dem Leben geſtanden/ oder das ihnen der Verſtand verruckt werden ſolte/ ſich bemuͤhet.
6. Wann ein Vatter ſeine Kinder/ ſo von ihrem Verſtand kommen/ zu veꝛſorgen/ und zu ernaͤhren/ unterlaſſen.
7. Wann der Vatter die gefangene Kinder nicht loͤſet.
8. Wann der Vatter ein Ketzer/ die Kinder aber rechtglaͤubig.
Sihe die beſagte Novell.
115. cap. 4. Endlich was anbelangt die Enterbung der Bruͤder und Schweſter/ ſo iſt dieſelbe guͤltig/ auſſer/ wann eine unehrliche Perſon an ihrer ſtatt/ zu Erben eingeſetzt worden; wie oben allbereit/ von der Klag wider ein ungebuͤhrliches Teſtament/ einkommen iſt.
Wann aber der enterbte und uͤbergangene Bruder/ oder Schweſter/ eben ſo unehrlich/ als der eingeſaͤtzte Erb/ oder/ daß ſie undanckbar gegen dem Teſtirer geweſen/ oder vorhin allbereit ihren gebuͤhrenden Theil/ (ſo heutigs Tags der dritte von der gantzen Erbſchafft iſt) empfangen zu haben/ erwieſen werden kan/ ſo bleibet das Teſtament bey Kraͤfften.
Nach Erzehlung der gewiſſen Erben/ folgen jetzt auch die Andere/ ſo der Teſtierer/ nach ſeinem guten Belieben/ und freywillig ernennen/ und einſetzen mag; dergleichen alle ſeyn/ ſo außer der Kinder/ Eltern/ und Geſchwiſterigt von beyden Banden/ ſich befinden.
Es koͤnnen aber zu Erben eingeſetzt werden alle die/ ſo macht haben ein Teſtament zu machen/ hergegen nicht Erben ſeyn moͤgen.
1. die verwieſene.
2. die da ſeyn in einer Geſellſchafft/ ſo kein beſonders Privilegium hat.
3. die vom Glauben abgefallne.
4. ſo keine gewiſſe Eltern haben.
5. der jenigen Kinder/ ſo das Laſter der beleidigten Majeſtaͤt begangen.
6. die Ketzer.
7. die Moͤnch.
8. ein Knecht/ ſo mit ſeines Herꝛn Ehefrawen Ehebruch getrieben.
9. ein Fuͤrſt/ wegen eines Rechthandels.
10. ein Mañ/ oder Weib/ zwiſchen welchen ein Ehebruch vorgegangen.
11. ein Weib/ ſo innerhalb eines Jahrs/ nach deß Manns tode/ ſich wider verheurahtet/ bekombt das nicht/ ſo ihr der Mann in ſeinem Teſtament außgemacht hat.
12. ein ungewiſſe Perſon.
Sihe aber Bocerum de claß. 3. diſcip.
4. n. 15.
Und dann 13. dem man nichts legiren/ oder verſchaffen mag.
Sonſten hat der Teſtirer macht/ einen/ oder mehrere/ oder welche er will/ Erben einzuſetzen; ſo mag er auch denſelben andere nachſetzen/ daß/ wann die eingeſetzte ſeinen/ deß Teſtirers Tode nicht erleben ſolten/ andere/ an ihre ſtatt/ Erben ſeyn koͤnnen: oder wann ein eingeſetzter Erb nicht Erb zu ſeyn begehrt/ ein anderer ſeine Stell vertretten kan/ damit einer nicht erbloß ſterbe.
Als/ wañ Johannes nicht erben wird/ ſoll Petrus Erbe ſeyn.
Jtem/ Titius und Sejus, welcher unter ihnen leben wird/ ſoll mein Erb ſeyn.
Wann ſie nun beede noch leben/ ſo ſeyn ſie auch beede Erben; wañ aber der eine geſtorben/ ſo kombt die Erbſchafft voͤllig an den uͤberbliebenen.
Deßgleichen kan ein Vatter/ der noch ohnmuͤndige Kinder hat/ einen andern zum Affter-Erben einſetzen/ damit/ wann die Kinder/ in ſolcher Unmuͤndigkeit/ vor dem vierzehenden Jahr ſterben/ derſelbe Affter-Erb ſo dann an ihre ſtatt tretten kan.
Als: mein Sohn Sejus ſoll Erbe ſeyn/ und wann er Erb wird/ aber in ſeiner Unmuͤndſchafft verſtirbet/ ſo ſolle Cajus Erb ſeyn.
Welches dann auch von einem Ahn-Herren/ ſo dergleichen thun mag; und einem/ ſo erſt nach deß Vatters tod geboren werden ſolle/ zuverſtehen iſt/ und kan ein ſolche Affter.
Erbſchafft zu Ende deß Brieffs verborgenlich geſetzet/ bedecket und verſchloſſen/ auch im Teſtament befohlen werden/ daß ſo lang der Erb lebet/ derſelbe unterſte Theil nicht geoͤffnet werde/ auff daß dem Erben/ von dem Affter-Erben/ nicht hinderſtellig nachgeſtellt werde.
Hievon aber/ und andern Nachgeſetzten/ oder Affter-Erbſchafften/ als wann ein Vatter oder Mutter/ ſo ſich nicht wider verheurahtet/ ihren aberwitzigen/ ohnſinnigen/ verthunlichen/ und andern armſeligen Kindern Affter-Erben mit gewiſſer Maß ſetzen/ und dergleichen andern mehrern/ die Rechtsgelehrten zu leſen/ und zu befragen ſeyn.
Die XXXIII. Frag/ Was ſeyn Codicillen?
EJn Codicill iſt die andere Art von Teſtamenten/ ſo nur fuͤnff Zeugen erfordert; Und mag dardurch einer ſeinen letzten Willen/ ohne ſtracke Einſetzung deß Erbens/ ordnen/ wie er es/ nach ſeinem Tode gehalten haben will.
Es koͤnnen aber nur die jenigen Codicillen machen/ welchen Teſtamenten zu machen erlaubet iſt.
Und obwolen/ wie angedeutet/ durch die Codicillen die Erbſchafft ſchlechtwegs hin nicht hinderlaſſen werden kan/ man auch darinnen keine Affter Erben ernennet/ noch enterbet/ noch dem eingeſetzten Erben einige Maß vorſchreibet/ als wie es ſonſt in einem ordenlichen Teſtament geſchihet; ſo moͤgen jedoch die Sachen durch Anvertrawen/ und Vermaͤchtnuſſen in derſelben hinterlaſſen/ auch Vormuͤnder (die aber in dem Teſtament zubeſtaͤtigen ſeyn) geſetzt:
Und das noch mehr iſt/ ſo mag auch ein Erbſchafft/ durch einen andern/ deme ſie dergeſtalt anvertrawet wird/ ſolche einem andern zuzuſtellen/ einem verſchafft werden.
Es ſollen aber die Codicillen/ zun Zeiten deß Kaͤyſers Auguſti auffkommen ſeyn/ als die Roͤmiſche Burger/ wegen ihrer weiten und langen Reiſen/ nicht allezeit die Zierlichkeiten/ ſo ein ordenliches Teſtament erfordert/ haben in Acht nemmen koͤnnen.
Was nun die Auffrichtung der Codicillen betrifft/ ſo doͤrffen die oberwehnte fuͤnff Zeugen nicht eben mit ſonderm Fleiß beruffen ſeyn; ſondern iſt genug/ wann ſie ungefaͤhr zuſammen kommen/ es ſeyen Maͤnner/ oder Weiber; jedoch/ daß es zugleich/ und auff eine Zeit vorgenommen werde; auch unter den Zeugen weder Fidei commiſſarii, noch Legatarii, das iſt/ denen man eine Erbſchafft anvertrawet/ oder etwas vermachet/ als in ihrer eignen Sach ſeyen.
Es werden aber die Codicillen entweder in Schrifften/ oder ohne dieſelben/ und entweder mit dem/ oder ohne Teſtament/ und entweder vorher oder hernach auffgericht/ und obwolen nicht vonnoͤhten iſt/ daß die Codicillen mit eigener deß Teſtirers Hand geſchrieben und ſignirt werden/ ſo muͤſſen doch dieſelben/ ſo zu Papir gebracht worden/ von den Zeugen unterſchrieben werden; und erfordert eines blinden Codicill eben die Form/ als wie ſein Teſtament.
Es mag einer eines oder mehr Codicillen/ und entweder mit Wincken/ oder mit außtrucklichen Worten machen.
Es iſt auch dieſes eine Weiſe Codicillen zu ordnen/ wann ein Teſtirer dem Teſtament mit anhencket/ ſo fern ſein Teſtament von Rechtswegen nicht fuͤr kraͤfftig gehalten werden moͤchte/ daß es doch gelten ſolle/ als ein Codicill/ oder als ein Geſchenck von deßwegen/ oder als ein letzter Will/ in der beſten/ und beſtaͤndigſten Weiſe/ als es immer von Rechtswegen geſchehen ſoll und kan.
Es mag auch der Teſtirer entweder das Gericht zu ſich erfordern/ und vor demſelben ſeine Außgemaͤchte/ oder Geſchaͤfft benennen; Darauff dann unter dem Gerichts-Sigill ein Bekantnuß herauß geben wird: Oder aber/ es beſchreiben der Teſtirer/ oder die Teſtirerin/ ſolch Codicill ſelbſten/ und benennen darinnen die Legata, oder Außgemaͤchte/ oder dergleichen Sachen/ die auch/ nach auffgerichtem Teſtament/ dem Teſtirer/ anderſt zu ordnen/ eingefallen ſeyn/ unterſchreiben daſſelbe/ verpitſchirens/ und bitten fuͤnff Gezeugen/ daſſelbe auch zu thun: Darauff dann der Notarius die Zeit/ den Orth/ ꝛc. und den Willen deß Teſtirers/ der Zeugen/ und ſeinen Namen unterſchreibet/ auch ſein Notariat Zeichen auffdrucket; Vorhero aber vormeldet/ daß der Teſtirer ſeinen letzten Willen in etlichen Puncten geaͤndert/ verbeſſert/ ꝛc. habe und wolle/ daß ſein hievon auffgerichtes Teſtament/ in allen Clauſulen/ ſo durch dieſes Codicill nicht geaͤndert; ſo wol als daſſelbe/ kraͤfftig/ ſteth und veſt ſolle gehalten werden/ ꝛc. Theils erinnern darbey/ wann einer ohne Teſtament ſterbe/ koͤnne er zuvor die Erben bitten/ daß ſie die in ſeinem Codicill ſtehende Fidei commiſſa, oder Legata, außrichten wollen: und ſo darinn geſetzt worden/ daß ein Erb der Erbſchafft unfaͤhig/ ſo werde deſſelben Theil dem gemeinen Gelt-Kaſten zugeeignet.
Die XXXIV. Frag/ Was ſeyn die bißhero offterwehnte Fideicommiſſa?
ES ſeyn gemeine Theil der Teſtamenten/ oder Codicillen/ oder ein anvertrautes Gut/ ſolches einem andern zuzuſtellen; oder ein letzter Will/ dardurch einer/ ſo auß deß Vermachers Guͤtern etwas empfahet/ mit erſuchen/ daß er ſolches einem andern gebe oder thue/ alſo gegenant/ weil das Verlaſſene eines Erben/ oder eines andern Trew und Glauben/ dergeſtallt uͤbergeben wird/ daß er daſſelbige einem andern zuſtelle.
Und iſt zweyerley: nemlich ein allgemeines/ und ſonderbares.
Ein allgemeines iſt/ wann der Vermacher ſeinem Erben befilcht/ oder ihn bittet/ einem andern die Erbſchafft zu uͤberlaſſen; auff welche Weiſe die Erbſchafft/ eine anvertrawte Erbſchafft genennet wird.
Und kan ein ſolcher/ der vom Erben die Erbſchafft uͤberkommet/ wider gebetten werden/ daß er dieſelbe weiters einem andern/ als dem dritten zu uͤberlifern.
Und wird ſolches Fidei commiſſum entweder durch Teſtament hinterlaſſen/ als zum Exempel/ Lucius Titius ſoll mein Erb ſeyn/ welchen ich bitte/ daß er auffs ehiſte/ als es ſein kan/ meine Erbſchafft antrette/ ſelbe aber dem Cajo Sejo uͤbergebe/ und zuſtelle: oder durch Codicillen/ wann er dem ſtracken Recht nach/ keinen Erben hat/ den im Teſtament eingeſetzten/ oder dem rechtmaͤſſigen/ gleichſam Ehren-Erben/ bittet/ daß er einem andern die Erbſchafft uͤberlaſſe.
Dann/ wo einer in einem Codicill in- und mit Form eines Fideicommiß, eine Erbſatzung haͤtte vorgenommen/ ſo hat dieſelbe auch Krafft/ jedoch dem Fidei commiſſario, oder dem die Erbſchafft anvertrawet worden/ an ſeinem gebuͤhrenden Theil/ oder Trebellanica, davon hernach unvorgreifflich.
Die Vollziehung eines allgemeinen Fideicommiſſi beſtehet in nohtwendiger Antrettung der Erbſchafft/ und derſelben wider Uberlaſſung; Und wann der eingeſetzte ſtracke Erb ſolche Erbſchafft nicht antretten will/ kan er von der Obrigkeit darzu gezwungen werden:
Wie auch/ wann der Erb nach Antrettung der Erbſchafft/ ſolche einem andern nicht uͤbergeben will; da er doch nur neun Theil davon zu uͤberlaſſen/ hergegen die drey Theil/ das iſt den vierten Theil/ ſo Trebellanica genennet wird/ von der gantzen Erbſchafft inn zu behalten hat; Ob ſchon der Teſtirer deſſen in ſeiner Verordnung nicht gedacht haͤtte.
Dann ſolcher Theil ihme von rechtswegen gebuͤhret; Hergegen auch dieſes vierdten Theils halber/ die Beſchwerden der Erbſchafft zu tragen hat: die uͤbrige Beſchwerden aber miteinander fallen/ vermoͤg deß Trebelianiſchen Rath- Schluſſes/ auff den Fideicommiſſarium, oder den jenigen/ deme der Fiduciarius Heres, oder der eingeſetzte Erb/ die Erbſchafft uͤberlaſſet.
Wann aber dieſer ander Erb/ die Erbſchafft dem dritten wider uͤberlaſſen muß/ als wie oben ein ſolcher Fall geſetzet worden; ſo hat er weiter nicht macht/ etwas von der Erbſchafft abzuziehen; es waͤre dann Sach/ daß der erſte ſeinen gebuͤhrenden Theil nicht davon genommen haͤtte/ ſo iſt es dann dieſem andern Erben/ oder Fideicommiſſario Hæredi, erlaubet/ die Trebellianicam abzuziehen; ſonſten er umb das/ ſo er von der Erbſchafft hinweggenommen/ geſtrafft wurde.
Es koͤnnen ſich aber Faͤll zu tragen/ in welchen ein Erb den Abzug nicht hat; als wann der Teſtierer außdrucklich demſelben verbotten; oder/ wann der eingeſetzte Erb/ erſt durch die Obrigkeit/ die Erbſchafft anzutretten/ hat gezwungen werden muͤſſen.
Und ſo viel von dem allgemeinen Fideicommiſſo.
Ein abſonderlich/ oder ſonderbares Fideicommiſſum iſt/ wann der Teſtamentmacher/ in ſeines letzten Willens Verordnung/ etliche beſondere Sachen einem Bittweiſe uͤberlaſſet/ nemlich ſeinen Erben erſuchende/ daß auß der Erbſchafft/ er jemands einen Acker oder ein Hauß/ oder etwas an Geldt hinauß gebe.
Heutiges Tags aber wird ein ſolches abſonderliches Fideicommiß, und eiu Legat, oder Außgemaͤcht/ fuͤr einerley gehalten.
Hieher werden auch gezogen die Fideicommiſſa Familiæ, oder Vorſchickungen/ oder einem gewiſſen Geſchlecht anvertraute Guͤter/ wann nemlich ein Teſtierer ſeinem Geſchlecht zum Vorauß etliche ſeine Gůter alſo vermacht/ daß allwegen der aͤltiſte ſolche beſitzen/ und nach deſſen Tode dieſelbe wider an den aͤltiſten ſeines Stammens und Namens fallen ſolle.
Und wann es Lehen ſeyn/ ſo werden ſie Umbgehende/ oder Geſchlechts-Lehen genant.
Es werden auch wegen der Eheleuth/ ſo in die Armuth gerathen/ Pfruͤnd oder Leibgeding gemachet: Deßgleichen vom Kaͤyſer Leyen- Pfruͤnde/ oder Paniß-Brieff/ nach vermoͤg ſeines Rechtens/ ſo jus primarum precum genant wird/ an die Stiffter und Cloͤſter/ ertheilet.
Ob die obermelte Fideicommiſſa Familiæ, oder Stammguͤter/ oder einem gewiſſen Geſchlecht anvertrawte gewiſſe Guͤter/ mit Bewilligung der noch lebenden Perſonen ſelbigen Geſchlechts/ ihres beſſern Nutzens wegen/ eigenthumlich von einem/ ſo deſſelben Geſchlechts iſt/ koͤnnen gemacht werden?
iſt eine ſchwere Frag.
Die meiſte antworten mit Nein: Etliche aber in ſeiner Maß/ mit Ja.
Sihe D. Johannem David Cumerell, in diſputatione inaugurali juridica de Termino Fideicommiſſorum Familiæ, exhib. analyſin Nov. 159.
Die XXXV. Frag/ Was ſeyn die im vorgehenden offtmals beruͤhrte Legata?
LEgatum iſt ein vermachtes/ beſcheidenes Gut/ oder ein Geſchenck/ von dem verſtorbenen/ in ſeinem Teſtament oder Codicill/ hinterlaſſen.
Es mag aber ein jeder legiren, der macht hat ein Teſtament auffzurichten.
Wird deßwegen ſolches einem Knecht/ einem Tauben/ einem ſo ſeines Stands halber in Zweifel ſtehet/ und einem Hauß-Sohn/ oder der noch daheimden/ und unter vaͤtterlichem Gewalt iſt/ zu thun verbotten.
Man kan aber Legata, Außgemaͤcht verſchaffen denen/ welche Teſtament machen moͤgen; Jtem/ ein Lediger ſeiner Beyſchlaͤfferin; aber nicht ein Soldat/ oder ein Geiſtlicher.
Deßgleichen mag man etwas vermachen den Teſtaments Zeugen/ Jtem denen/ ſo ein Teſtament/ oder Codicill/ angeben/ aber nicht denen ſo ſolches ſchreiben/ es ſeye dann daß der Teſtirer mit eigener Hand/ oder auß ſeinem Willen/ ein dritter ſolches Außgemaͤcht darzu ſchreiben thut.
Es koͤnnen aber nicht vermacht werden ſolche Sachen/ ſo nicht verhanden/ als ein verbronnen Hauß/ oder die Kirchen- und offentliche Sachen/ oder ein Lehen/ ohne deß Lehen-Herren Einwilligung: oder die dem Legatario, das iſt dem/ welchem etwas außgemacht wird/ keinen Nutzen bringen.
Hergegen alle andere Sachen verſchafft werden moͤgen/ coͤrperliche und uncoͤrperliche/ das iſt/ was vor Augen liget/ an allerhand Guͤtern/ Haußrath/ Vieh/ Schulden und dergleichen: Jtem/ die zukůnfftige/ ſo dem Teſtirer/ von Rechtswegen angehoͤren/ oder er zu erwarten; und viel anders mehr/ davon in den Rechts-Buͤchern zu leſen.
Jtem/ kan der Teſtirer ſeinen Erben aufferlegen/ daß er einem andern ſein Hauß beſſern/ oder ſeine Schulden vor ihn bezahlen ſolle/ und dergleichen mehr/ ſo im Rechten nicht verbotten.
Es werden aber die Legata entweder im Teſtament/ oder in den Codicillen hinterlaſſen.
Theils Orthen werden dieſelbe auch nur vor drey Zeugen/ beeder Geſchlechts geordnet/ und die geringe bey den Vormunds-Aemptern eingeſchrieben.
Jn den Teſtament- und Jnſtrumenten pflegen ſie gemeiniglich vornen angeſetzt zu werden/ und hernach erſt die Einſatzung deß Erben; Wiewol es hierinn gleich gilt.
Was ſonſten allhie koͤnte beygebracht werden/ ob nemlich ein Legatum, ſonderlich dem Gewiſſen nach/ man zu geben ſchuldig/ wann das Teſtament vernichtet wird/ oder ungedultig iſt?
Jtem/ ob man ein ſolche Vermaͤchtnuß thun koͤnne/ nach Geſtalt der Religion?
Jtem/ wie die Legaten zu nicht werden koͤnnen?
Davon ſeyn die Rechtsgelehrten/ in ihren Buͤchern zu leſen.
Das iſt aber in Acht zu nemmen/ wann ein Erbſchafft mit zu vilen Außgemaͤchten beſchweret wird/ ob zwar ſolches/ wann es den Rechten nach auffgerichtet worden/ nicht faͤllet/ daß die Erben dieſe Gutthat haben/ daß ſie/ nach Jnhalt deß Geſaͤtzes Falcidiæ, dardurch uͤber die neun Theil von der Erbſchafft/ durch Legata zu verordnen/ verbotten wird/ ſie den vierdten Theil innen behalten moͤgen/ damit gleichwol der Teſtirer Teſtamenten/ ꝛc. nicht gar umbſonſt ſeyen/ und die eingeſetzte Erben/ wann ſie keinen/ oder doch geringen Nutzen davon haben ſolten/ die Erbſchafft anzutretten/ ſich verweigern moͤchten.
Es wird aber dieſe Gutthat heutiges Tags allein den Fremden/ oder denen/ ſo nicht nohtwendige Erben ſeyn gegoͤnnet; dann die Kinder/ und andere/ welchen ſich/ wegen deß ungebuͤhrenden Teſtaments/ zu beklagen/ erlaubet iſt/ auff ihr Legitimam, Kinds oder Geſchwiſterlichen Theil zu klagen haben.
Es iſt aber die Legitima ein Theil der vaͤtterlichen Guͤter/ ſo ein Vatter ſeinen Kindern/ die nicht undanckbar ſeyn/ zu hinterlaſſen ſchuldig; und heutiges Tags/ nach Anzahl der Soͤhn und Toͤchter/ pfleget außgetheilet zu werden.
Dann wann der Kinder mehr als viere/ ſo gebuͤhret ihnen der halbe Theil aller vaͤtterlichen Guͤter; wann ihr aber nur vier/ oder weniger/ der dritte Theil; als zum Exempel:
Es verlaſſt ein Mann vier Kinder/ und 3600. ﬂ.
Was iſt die Legitima?
Antwort. 1200. ﬂ. und gebuͤhret jedem Kind davon 300. ﬂ.
Ein ander aber 6. Kinder/ und auch 3600. ﬂ.
Was iſt da die Legitima?
Antwort. 1800. ﬂ. und bekombt deßgleichen ein jedes Kind 300. ﬂ. das uͤbrige/ nemlich bey dem erſten 2400. und bey dem andern 1800. ﬂ.
kan der Vatter/ ohne Einred der Kinder/ wem er will/ als Legata, vermachen.
Es ſeyn auch unterſchidliche Faͤll/ derentwegen die Kinder die Legitimam nicht zu fordern:
Wie von ſolchen/ auch der Legitima der Enickel/ der Eltern/ (ſo da iſt der dritte Theil deß Sohns/ oder deß Enickels Guͤter) der Bruder/ Schweſter/ Eheleuthe/ abermals die Rechtsgelehrte/ als Heigius part. 1. quæſt.
25. & 32. Beuſtius in L. 1. de jurejurando, n. 157. & ſeqq. Bocerus claß.
5. diſp.
24. und viel andere zu leſen ſeyen; die von der Legitima, Jtem/ auch von der oberwehnten Falcidia (ſo deßgleichen nicht allwegen ſtatt hat/ als von deß Weibs Heuratsgut/ von den Legatis zu milten Sachen/ und andern mehrern) geſchrieben haben.
Es kan auch ein Erb ſich ſeines Rechts der Falcidiæ, ſo er Anfangs gehabt/ ſelber verluſtigt machen; Wann er entweder kein Inventarium, oder Verzeichnuß der verhandenen erblichen Guͤter/ mit denen er umbzugehen/ angefangen; oder nicht rechtlich/ das iſt/ nach der vom Kaͤyſer Juſtinian vorgeſchriebenen Weiſe gemacht hat.
Dann die Erben/ ehe ſie die Erbſchafft antretten/ zwey Gutthaten haben/ nemlich 1. ſich daruͤber zu bedencken/ und 2. wann ihnen die Erbſchafft argwoͤhniſch vorkommet/ alsdann und zu vorderiſt alle Sachen beſchreiben zu laſſen; dieweil man keinen eine Erbſchafft anzutretten zwingen kan; Sonſten wann die Schulden groß/ und die Verlaſſenſchafft gering/ ein Erb nicht allein der Falcidiæ ſich nicht bedienen koͤnte; ſondern noch darzu die Schulden bezahlen/ und die Legata abrichten můſte/ einen Soldaten außgenommen/ welcher ob er wol kein Inventarium machet/ dannoch mehr nicht/ als was verhanden/ zu bezahlen hat.
Wie aber ein Inventarium auffzurichten ſeye? davon iſt allhie die Frag nicht/ ſondern von Legatis, oder Außgemaͤchten; vor welchen alle Unkoſten der Leich/ und dergleichen/ Jtem die Schulden abgerichtet/ und alsdann die Legata bezahlet werden/ von den hinderlaſſenen Guͤtern/ welche man ſchaͤtzet/ wie ſie zur Zeit deß Teſtirers geweſen.
Es mag auch ein Legatarius, oder ein ſolcher/ deme etwas verſchafft worden/ ſolches Geſchaͤfft ſelber zu ſich nemmen/ es ſeye dann daß dem Erben etwas daran gelegen Dann die Gefahr deß verſchafften Guts gehet den Legatarium an/ der hergegen in andern Sachen/ ohne Beſchwerden/ und mit ſeinem Legat gantz frey iſt; es waͤre dann/ wie oben angedeutet/ daß der Erb nicht zu ſeinem gebuͤhrenden Theil kommen koͤnte/ wann die Legatarii, von ihren Außgemaͤchten nicht etwas fallen laſſen thaͤten.
Die XXXVI. Frag.
Was iſt Donatio mortis causâ?
WAnn einer auß freyem Willen/ in Betrachtung vorſtehender beſorglichen Todesgefahr/ einem andern etwas alſo ſchencket/ daß er es gleichwol lieber ſelbs behalten/ als dem Begabten geben wolte/ jedoch/ weil er es nach ſeinem Tod nicht ſelbſt beſitzen kan/ ſolches lieber dem Begabten/ als dem jenigen/ der ein Erb iſt/ goͤnnen thut.
Es werden aber darumb die Donationis mortis cauſâ, oder die Schanckungen Todes wegen/ unter dem Wort Teſtament/ oder eigentlich eines letzten Willens/ nicht begriffen/ ſondern ſie nemmen ihr Weſen zum Theil herauß den Verhandlungen/ zum Theil auß den letzten Willen/ oder Vermachungen.
Und werden drey Stuck erfordert/ wann ein ſolche Schanckung Todes wegen ſolle beſtaͤndig und kraͤfftig ſeyn.
1. daß außdrucklich deß Todes gedacht werde/ dann ſonſten man es fuͤr ein Geſchenck zwiſchen den Lebendigen halten koͤnte.
2. werden fuͤnff Zeugen darzu erfordert/ wann ſolche Schanckung auſſerhalb Gerichts geſchihet.
3. die Gegenwart deß Schenckers/ oder Donantis, und deſſen/ deme geſchencket wird/ oder deß Donatarii, oder ihrer Gewalts- Trager beederſeits: wiewol theils wollen/ daß deß Donatarii Anweſenheit es nicht vonnoͤhten habe/ dieweil dergleichen Schanckungen/ den Außgemaͤchten/ oder Legatis, und andern letzten Willens Vermachungen/ verglichen werden.
Und obwolen ein Sohn/ ſo noch unter vaͤtterlichem Gewalt iſt/ nicht teſtiren kan/ ſo mag er doch/ wann es der Vatter zu laͤſſt/ eine Schanckung von Todes wegen thun.
Und wann alle Gůter mit einander alſo verſchenckt worden/ und der Schencker den Abzug/ oder Falcidiam, davon in der vorgehenden Frag gehandelt worden/ nicht außtruckenlich verbotten/ ſo moͤgen die Erben deſſen/ ſo ohne Teſtament verſtorben/ den vierdten Theil ſeiner Guͤter/ die er alſo/ wie gehoͤrt/ verſchenckt hat/ davon abziehen.
Es werden aber ſolche Schanckungen vernichtet.
1. wann es den Schencker gerewet.
2. wann er wider geſund worden/ oder der Gefahr entgangen.
3. wann der Donatarius, oder dem geſchencket worden/ vor dem Donatore, oder dem Schencker geſtorben. Sihe Petr. Heigium part. 1. quæſt.
27. n. 41. 43. 45. & qúæſt.
33. n. 74. Beuſt. in L. 1. de jurejur. n. 207. und andere mehr/ ſo davon mehr geſchrieben.
Die XXXVII. Frag.
Wie wird ein Teſtament/ ſo vermoͤg der Rechten auffgerichtet worden/ ohnkraͤfftig gemacht?
Deßgleichen/ wie werden die Teſtamenten eroͤffnet?
WAs das Erſte anbelanget/ ſo wird eins nach den Rechten auffgerichtes Teſtament/ auff zweyerley Weiſe wider unkraͤfftig gemacht.
1. Wann der Teſtierer/ auß freyem Willen ſein Teſtament zerreiſſet/ oder die Sigill hinweg ſchneidet/ oder die Schrifft durchſtreichet/ oder das Teſtament widerruffet/ und ein anders machet.
Dann deß Menſchen Will iſt wandelbar/ biß an ſeines Lebens Ende; alſo gar/ daß auch einer ihme ſelbſt das Geſaͤtz im Teſtament nicht machen darff/ daß ihme von dem vorigen Willen zu weichen nicht ſolte erlaubet ſeyn.
Und obgleich der Teſtierer ſchwoͤren thaͤte/ daß er bey ſolchem von ihme gemachten Teſtament verbleiben wolle/ es doch nicht guͤltig waͤre.
Aber/ durch bloſſen Willen/ und bloſſer Rew deß Teſtierers/ wird das vorige Teſtament nicht unkraͤfftig gemachet/ es ſeyen dann zehen Jahr voruͤber/ und werden drey Zeugen darzu genommen/ oder werde die Sach bey einem Richter angebracht/ und ordentlich verzeichnet.
Wann zwey Teſtament auff einen Tag gemacht/ darinnen unterſchiedliche Erben eingeſetzer worden/ vorgebracht werden ſolten/ wird gefraget/ welches unter denen beeden gůltig ſeye?
Bocerus claß. 3. diſp. 9. n. 16. vermeinet keines.
2. Wird ein Teſtament wider den Willen deß Teſtierers unkraͤfftig/ durch Uberkommung eines Erbens/ groſſen und mittelmaͤſſigen Verluſt ſeiner Ehren/ offentlicher Gerichtlicher Verurtheilung zum Todte; oder ſelbſt Entleibung; Deßgleichen wann kein Erb verhanden/ oder der eingeſetzte Erb die Erbſchafft nicht antretten will.
So wird eines Kriegsmanns Teſtament/ ſo er im Feldlager gemacht/ nach einem Jahr ſeiner Entlaſſung/ nichtig:
Wann auch etliche auß den Zeugen/ vor deß Teſtaments Eroͤffnung/ ſterben:
Jngleichem wann die Klag wider ein ohngebuͤhrliches Teſtament vor Gericht behauptet wird; Wiewol auff ſolchen Fall/ allein die Einſatzung deß Erbens faͤllet; die Legata aber/ oder die Außgemaͤchte/ und das uͤbrige/ verbleibet.
Es ſeyn auch andere Urſachen/ darumb ein Teſtament vernichtet wird/ davon die Rechtsgelehrten zu leſen:
Unter welchen auch dieſe ſeyn. 1. Wann der Erb deß Teſtierers Tod nicht rechet.
2. Wann einer ein Teſtament vor falſch auffricht/ und ſolches nicht außfuͤhren kan.
3. Wañ einer einen gezwungen/ ober verhindert/ ein Teſtament zu machen/ oder die Codicill zerſchnitten.
4. Wann der eingeſetzte Erb/ den von den Feinden gefangenen Teſtament-Macher nicht erlediget.
5. Wann derſelbe von ſeinem Verſtand kommet/ und der Erb denſelben zuverſorgen unterlaſſet/ ſo wird die Erbſchafft ihme entzogen/ und denen gegeben/ ſo ſich deß Teſtierers annemmen.
Sihe einen ſchoͤnen rechtlichen Rahtſchlag/ von unterſchiedlichen Rechtsfragen/ die vielfaltig in Erbſchafften vorfallen/ beym Philipps Meiſtern in ſeiner Rhetoric/ fol. 790.
Was das Ander/ nemlich die Eroͤffnung der Teſtamenten anbelanget/ ſo hat man hierinn inſonderheit auff das Geſaͤtz/ oder uͤblichen Gebrauch eines Orths zu ſehen.
Wann aber kein ſonderbahres Geſaͤtz verhanden/ ſo gehet man den gemeinen Rechten nach/ und werden die Zeugen/ ſo geſigelt/ oder der groͤſte Theil derſelben/ von der Obrigkeit zuſammen beruffen/ die Sigill beſichtiget/ das Schnuͤrlein entzwey geſchnitten; oder/ ſo nicht gnug Siegler verhanden/ das Teſtament in Beyſein ehrlicher Maͤnner eroͤffnet.
Und ſoll ſolche Eroͤffnung inner Jahrsfriſt auffs Laͤngſte geſchehen.
Es muß aber der Theil deß Teſtaments verſchloſſen bleiben/ ſo der Teſtierer zu eroͤffnen verbotten/ oder verbotten zu haben verſtanden wird/ als da iſt die Pupillariſche Affterſetzung/ oder ſubſtitutio.
Es verbleibet auch der jenige Theil verſchloſſen/ ſo zu eines andern Unehr und Schmach gereichet/ und den Tag und Jahr begreiffet.
Und verbleibet alsdann/ nach ſolcher Eroͤffnung/ ein Teſtament kraͤfftig/ ſo fern innerhalb zehen Tagen/ von der Zeit der Publication anzurechnen/ nichts darwider eingewendet wird.
So wird allen denen/ die das Teſtament etwas angehet/ wann ſie es begehren/ ſolches zu eroͤffnen/ zu ſehen/ erlaubt/ und ihnen Abſchrifft davon/ vonder Obrigteit ertheilet/ wo fern ſie dieſes nicht auß Argliſt/ oder Boßheit ſuchen.
Und wann alſo das Teſtament eroͤffnet/ beſichtiget und abgeſchrieben worden/ ſo pfleget ſolches bisweilen von der Obrigkeit wider verſieglet/ und in den Schrifftbehalter hinderlegt zu werden/ damit wann eine Copey verlohren/ man eine andere darvon nemmen koͤnne.
Und mag auch ſolches von denen/ ſo darbey geweſen/ aber auſſer der Zeugen beſiegelt werden.
Und ſo auch hernach das Teſtament gar verloren gienge/ ſo verbleibt doch das Verlaſſene guͤltig/ und iſt man ſolches zu geben ſchuldig.
Die XXXVIII. Frag/ Wie wird es aber mit jemands/ ſo kein Teſtament gemacht hat/ Verlaſſenſchafft gehalten?
BJß daher iſt in etlichen Fragen/ von Teſtamenten/ und letzten Willens Verfaſſungen geredet worden.
Es geſchihet aber vilmals/ daß jemands ohne Auffrichtung eines Teſtaments/ und Benennung der Erben/ verſtirbet/ und ein namhafftes verlaſſet; da ſich dann fraget/ wie es damit/ und der Erbfolge/ oder ſucceſſione ab inteſtato, gehalten werde?
Darauff zu wiſſen/ daß 1. die Kinder/ und darunter auch Moͤnche/ ehelich gemachte/ und an Kindsſtatt angenommene/ die Eltern erben.
Und hindert nichts/ ob ein Kind/ nach dem ſechſten Monat/ umb den Anfang deß ſiebenden/ oder aber zu Außgang deſſelben/ oder im achten/ oder im neundten/ oder zehenden/ oder auch umb den Anfang deß eilfften Monats/ geboren worden.
Es erben aber die Soͤhn/ und Toͤchtern/ wann ſie allein ſeyn/ den Koͤpffen nach/ das es heiſſt/ ſo viel Mund/ ſo viel Pfund.
Wann aber neben denſelben auch Enicklen verhanden/ ſo erben ſie nach den Staͤmmen; Alſo/ daß eines verſtorbnen Sohns oder Tochters/ Kinder miteinander nur ſo viel nemmen/ als ihr Vatter/ oder Mutter/ wann ſie noch im Leben waͤren.
Deßgleichen Erbfolge in die Staͤmme/ und nicht in die Haͤupter/ geſchihet/ wann der Verſtorbene nur Enicklin/ von unterſchiedlichen Kindern hinterlaſſen hat.
Zum 2. Erben die Eltern ihre Kinder/ ſo ohne eheliche Erben abſterben/ zugleich alſo/ daß die Mutter ſo viel bekombt als der Vatter/ von allen deß Kinds Guͤtern/ und ſchlieſſen den Ahn.
Herren und Ahn-Frawen auß.
Wann auſſen der Eltern der Verſtorbene/ auch Muͤttern und Schweſtern/ von beeden Banden hinterlaͤſſt; ſo wird die Erbſchafft unter ihnen/ nach Anzahl der Perſonen/ gleich getheilet in die Haͤupter/ auff daß ſie alle Eltern und Kinder/ gleiche Theil uͤberkommen/ und wird deß Verſtorbenen Bruder ſeinem Ahn-Herren nicht vorgezogen/ ſondern ſie erben zugleich.
Wann aber der Verſtorbene/ neben den Eltern/ auch ſeiner verſtorbenen Bruͤder/ oder Schweſtern/ Kinder hat/ ſo erben dieſe alle in die Staͤmme/ und bekommen nicht mehr als ihr Vatter bekommen haͤtte/ wann er noch im Leben waͤre.
Wann aber der Verſtorbene auſſer der Eltern/ nur Brůder und Schweſtern/ von einem Bande/ das iſt/ von einem Vatter oder von einer Mutter hat/ ſo werden von ſeinen Eltern/ ſolche Stieffgeſchwiſterigt außgeſchloſſen.
Zum 3. Wann der Verſtorbene weder Kinder noch Eltern mehr hat/ ſo erben ihn ſeine rechte Geſchwiſterigt/ oder die Bruͤder und Schweſtern von beeden Banden/ das iſt/ die einen Vatter/ und eine Mutter/ mit dem Abgeleibten gehabt haben/ in die Haͤupter.
Seyn aber/ neben ſolchen/ auch Kinder von deß verſtorbenen rechten Bruͤdern und Schweſtern/ ſo vor ihme verſchiden/ vorhanden/ ſo erben diſe mit ihres Vatters oder Mutter Bruͤder und Schweſter in die Staͤmme/ und bekommen ſo viel/ als ihre Eltern bekommen haͤtten/ wann ſie noch lebten.
Und wann keine Vatters/ und Mutters Bruder vorhanden/ ſo thun erwehnte Kinder die Vatters und Mutters Bruͤder/ ſo dem verſtorbnen nur von einem Bande verwandt geweſen/ gantz außſchlieſſen.
So auch der verſtorbne/ von eines vor ihm abgeſchidnen rechten Bruders oder Schweſters Sohn/ oder Tochter haͤtte/ und zugleich auch eines andern vor ihm verſtorbnen Bruders oder Schweſtern/ deßgleichen von beedẽ Banden/ ein Enckel oder Encklin/ verhanden waͤren/ ſo wird alsdann beſagter Sohn oder Tochter dieſem Enckel oder Encklin/ vorgezogen.
Wann aber keine Geſchwiſterigt von beeden Banden/ noch auch ihre Kinder mehr verhanden/ ſo erben alsdann den Verſtorbenen ſeine Geſchwiſterigt/ ſo ihme nur von ſeinem Bande zugethan ſeyn/ vor allen andern Verwandten/ mit eines Bruders oder Schweſters/ ſo gleicher condition ſeyn/ Kindern in die Staͤmme/ und werden den beſagten Enicklen/ ſo von dem vorher abgeleibten deß verſtorbnen Brudern von beeden Banden herkommen/ wie auch deß verſtorbenen Vatters oder Mutters Bruder/ ꝛc. vorgezogen.
Es werden aber zu den Vaͤtterlichen Guͤtern allein die Bruͤder und Schweſtern/ ſo vom Vatter her; und zu den Muͤtterlichen Guͤtern allein die/ ſo von der Mutter her einander verwandt ſeyn/ zugelaſſen; wiewol hierinnen nicht alle gleicher Meinung ſeyn.
Wann aber der Verſtorbne weder Bruͤder noch Schweſtern verlaͤſſt/ ſondern nur Bruͤder oder Schweſtern-Kinder/ ſo thun alsdann dieſelben ihres Vattern/ oder Mutter Brudern/ oder ihres Vattern oder Mutter Schweſter/ nicht in die Staͤmme/ ſondern in die Haͤupter/ erben.
Wann aber von dieſen niemands mehr verhanden/ ſo wird den andern Befreundten der Zugang zur Erbſchafft geſtattet/ und zwar denen ſo dem Verſtorbnen am nechſten verwandt ſeyn/ und werden die ůbrigen alle außgeſchloſſen; Alſo/ daß auch einer an ſeines Vattern ſtatt nicht tretten kan.
Und wann mehrere eines Staffels oder Grads-Verwandte ſeyn/ ob ſie wol auß unterſchiedlichen Staͤmmen entſproſſen/ ſo erben ſie alle in die Haͤupter/ nicht in die Staͤmme/ und werden die Befreundte fort und fort zugelaſſen/ wann man nur umb ihre Verwandtnuß vergwiſſet iſt.
Nach der Verwandten alſo erzehlten Erbfolge/ pfleget man ſo dann von den Außwendigen zu handlen; als da ſeyn die Eheleute/ der gemeine Geld- Kaſt/ und andere mehr.
Es erbet auch ein Braut ihren Braͤutigam/ wann keine Erben verhanden/ und gehet dem gemeinen Geld-Kaſten vor/ welcher nur erbet/ wann weder ein Befreundte/ noch ein Patron/ noch ein Ehegemaͤcht/ noch ein Thuns- Verwandter (das iſt/ ein Geſellſchaffter/ Kirch/ Cloſter/ ꝛc. dabey der Verſtorbne einverleibt geweſen) verhanden/ ſo deß Abgeleibten Erbſchafft antretten thaͤte:
Wie hievon/ und anderm mehr/ Schneidevvinus ad tit. Inſtit. de Hæred. quæ ab inteſtato deferuntur; Matth. Berlichius part. 3. concluſ.
24. Henr. Bocerus, claß. 3. diſp.
10. Joh. Harpprecht. in commentar.
de Succeß.
ab inteſtato, und andere/ ſo von der Erbfolge/ wann kein Teſtament oder letzten Willens Auffrichtung verhanden/ geſchrieben zu leſen ſeyn.
Die XXXIX. Frag/ Was haben und bringen die Eydſchwuͤr fuͤr einen Nutzen?
ES iſt das Schwoͤren nichts anders/ als mit Zuziehung deß Goͤttlichen Gezeugnuß/ verſprechen/ daß einer das/ ſo er beſtaͤttiget oder verneinet/ halten wolle.
Wer da ſchwoͤret/ der ruffet Gott an/ und bittet/ daß er ein Zeug ſeines Verſprechens ſeye/ und wann er ſolches nicht halte/ ihn ſtraffen wolle.
Sihe Weſenbec. in paratit. in ff. l. 12. tit. 2. de jurejurando, n. 2. Ciceron. lib. 3. de offic. p. 145. ſeqq. Jn der Epiſtel an die Ebreer Cap. 6. v. 16. wird geſagt:
Die Menſchen ſchwoͤren wol bey einem groͤſſern/ dann ſie ſind/ und der Eyd macht ein Ende alles Haders/ darbey es feſt bleibet unter ihnen.
Dann ein jeder Eyd beſtehet in dieſen zweyen Stucken/ deren eines iſt die Anruffung Gottes/ daß er/ als ein Hertzenkuͤndiger ein Zeug ſeyn wolle/ daß wir die Warheit reden:
Das ander iſt/ da wir uns ſelbſt wůnſchen/ uns verpflichten und verfluchen/ wann wir betruͤgen/ daß uns Gott ſtraffen ſolle; wie dann Gott den nicht ungeſtrafft laͤſſt/ der ſeinen Namen vergebens fuͤhret.
Darnach iſt der Eyd ein ſehr groſſes Band/ ein gar nutzliches Mittel/ und gar nohtwendig in einem gemeinen Stande; dieweil man ſich deſſen etwas beglaubt zu machen/ die abgehandelte Sachen/ und andere ſo wol offentliche/ als ſonderbare Verrichtungen zu beſtaͤttigen/ und feſt zu machen/ gebrauchet/ damit der jenige/ den weder Trew und Glauben/ und die Gerechtigkeit/ etwas zu halten beweget/ dannoch auß Forcht vor der Straff Gottes/ und ſeines Gewiſſens halber/ von der Trewloſigkeit und Betrug/ abgeſchreckt werde.
So iſt der Eyd vor Gericht in unterſchiedliche Weg/ wie beym Joachimo à Beuſt. de jurejurando, und andern zu leſen/ und die Ubung mit ſich bringet/ auch wegen unſers Naͤchſten/ demſelben in ſeinen Angelegenheiten bißweilen damit zu Huͤlff zu kommen/ nohtwendig.
Aber Gut und Gelts wegen/ ſolle man keinen Eyd thun; aber wol uns von einer falſchen Bezuͤcht loß zu machen/ wann es mit gutem Gewiſſen geſchehen kan.
Es wollen zwar die Widertaͤuffer auß dem fuͤnfften Capitel S. Matthæi/ verſ.
33. und folgenden/ und auß dem 5. Cap. S.
Jacobi/ v. 12. erweiſen/ daß man gar nicht ſchwoͤren ſolle:
Aber es werden/ an ſelbigen Orten/ nicht die Eydſchwůr gantz und gar/ und ohne Unterſchid/ ſondern nur die vermeſſene/ eitele/ und ohnnohtwendige/ in welchen der Name Gottes/ zu eitelen/ nichtswerthen und unnuͤtzen Sachen/ nicht ohne groſſe deſſelben Entheiligung mißbrauchet wird; und fůrs ander auch/ das Schwoͤren bey den Creaturen verbotten.
Sihe Lucam Oſiandrum in Enchir. contr. cap. 10. quæſt.
2. Und Jacob. Martini cent.
10. quæſt.
Philoſoph. quæſt.
8. diſp. 8.
Die XL. Frag/ Ob Koͤniglich- und Fuͤrſtliche Perſonen ſonderbare Erinnerungs-Zeichen ihres zukuͤnfftigen Todtes/ haben ſollen?
ES bezeuget die taͤgliche Erfahrung/ daß Kaͤyſer/ Koͤnig/ Fuͤrſten/ und andere vortraͤffliche Maͤnner/ ſo man billich Liechter der gantzen Welt nennen koͤnte/ ſo wol als die/ ſo gantz geringen und armen Standes ſeyn/ ohne Unterſchied/ und Anſehen der Perſonen/ dahin gehen und ſterben.
Dann alle Menſchen/ ſie ſeyen Edel/ oder Unedel/ reich oder arm/ die muͤſſen ſterben.
Daher ſie auch/ ſo bald ſie geboren werden/ ſterbliche genant werden.
Und Anaxagoras, ein Heyd/ da er von ſeines Sohns Todte hoͤrete/ beym Valerio Maximo lib.
5. cap. 10. ſagte: Du verkuͤndigeſt mir nichts ohnerwartes/ oder newes; dann ich wuſte wol/ daß er von mir geboren/ ſterblich waͤre.
Deßwegen dann billich die jenige/ welche zu Ehren und Wuͤrden gelanget/ aber ihres vorigen Standes und Herkommens/ nicht mehr eingedenck ſeyn/ ſondern wegen deren von oben herab ihnen verlihenen Gaben ſtoltz werden/ und andere verachten/ außzulachen ſeyn; Dieweil es eine ſolche Beſchaffenheit mit den Menſchlichen Dingen hat/ daß ſie unzahlbaren Pfeilen deß Gluͤcks unterworffen/ und deßwegen/ wann es bluͤhet/ niemands ſich erheben/ auch wann daſſelbe widerwaͤrtig und hart ſich erzeiget/ gar zu verzagt ſeyn ſolle.
Ein jeder ſoll ſich ſelbſt betrachten/ und gedencken/ daß er nur ein Frembdling in dieſer Welt ſeye.
Und ob er wol hoch geſtigen/ ſo ſoll er doch andere nicht verachten/ viel weniger grauſamlich gegen die Geringere/ und ſeine Unterthanen verfahren/ oder vermeinen/ daß alles nun/ Leben und Guͤter in ſeiner Gewalt ſeyen; ſondern vielmehr ſolche Ungeſtuͤm̃igkeit/ mit Vernunfft und der Beſcheidenheit zaͤumen; hergegen im reden und thun der Freundlichkeit und Lieblichkeit ſich befleiſſigen und betrachten/ daß er ſo wol/ als die geringſte und aͤrmſte auß der Erden herkommen/ und wider zu Erden werden muͤſſen.
Der Roͤmer Feld-Herren und Obriſten/ wann ſie im Krieg ihre Sachen gluͤcklich verrichtet/ ſeyn in die Stadt auff einem Triumph-Wagen mit groſſem Pracht/ und einer guͤldenen Cron von edlen Steinen gezieret/ ſo ein Scharffrichter getragen/ eingezogen/ damit ſie wol Achtung geben thaͤten/ die uͤbrige Zeit ihres Lebens alſo ſich vorzuſehen/ daß ſie bey ſolcher Ehre verbleiben/ und deßwegen nicht ſtoltz auch werden moͤchten und ſolten.
Es war auch an ſolchen Wagen eine Schelle und Geiſel gehencket/ und damit zuverſtehen gegeben/ daß ſie in einen ſolchen Unfall gerathen koͤnten/ daß man ſie mit Geiſeln ſchlagen/ und gar am Leben ſtraffen moͤchte.
Welches dann nichts anders/ als Erinnerungen deß Menſchlichen Elends/ und gewiſſen Todes waren.
Dann die Alten ihren hohen Haͤuptern dergleichen ſonderbare Zeichen geordnet/ bey denen ſie ſich ihres kuͤnfftigen Todtes erinnerten/ auch die Nachkoͤmlinge ermahnet wurden/ daß aller ſterblichen Menſchen Fleiſch endlich verfaule/ und zu nichts werde.
Zu Conſtantinopel war der Gebrauch/ daß an dem Tag/ an welchem der Kaͤyſer mit der Kaͤyſerlichen Cron gekroͤnet worden/ zu ihme/ wann er in ſeinem Koͤniglichen Stuhl oder Thron geſeſſen/ ein Maurer mit unterſchiedlichen Gattungen von Steinen getretten/ ihn befragend/ welchen er/ der Kaͤyſer/ haben wolle/ daß ihme davon ſein Grab gemacht werde?
Der Sultan in Egypten und Syrien/ Saladinus, ſeiner Kriegsthaten halber ein beruͤhmter Held/ von deme Jovius, in Elog. zu leſen/ damit er ſeiner Menſchlichen Schwachheit und Elends/ eingedenck waͤre/ als er dem Todte nahend war/ hat ein Teſtament gemacht/ und in ſolchem allen Pracht bey ſeiner Leicht verbotten/ und befohlen/ daß man allein auff einer Lantzen/ ein alten abgeſchabnen Rock/ der Leich vortragen/ ſolchen auch/ ſo von ſchwartzer Farb geweſen/ mit ihme begraben ſolte/ theils ſagen/ es ſeye ein Hembo geweſen/ darbey er außzuruffen befohlen/ daß allein dieſe Leinwad/ auß allen Guͤtern/ dem Saladino uͤbrig verbleibe.
Sihe/ was der allweiſeſte Koͤnig Salomon/ im Buch der Weißheit Cap. 7. v. 3. 4. von deß Menſchen Elend ſchreibet.
Koͤnig Philippus in Macedonien/ als er die Athenienſer geſchlagen/ und ſich befoͤrchtet hat/ daß er deßwegen ſtoltz werden moͤchte/ hat er einen Knaben beſtellt/ daß derſelbe alle Tag/ ehe der Koͤnig außgienge/ oder Gehoͤr gabe/ der Menſchlichen Schwachheit Gedaͤchtnuß widerholen/ und ruffen ſolte; Gedenck Philipp/ daß du ein Menſch biſt.
Dieſes Koͤnigs Philippi Gemahlin/ die Olympias, als ſie gehoͤret/ daß ihres Sohns/ deß Groſſen Alexanders Coͤrper viel Tag ohnbegraben gelegen ſeye/ hat ſie mit einem bittern Seuffzen geſagt:
O Sohn/ der du haſt wollen in der Zahl der Goͤtter ſeyn/ und ſolches zu wegen zu bringen/ mit groſſer Embſigkeit dich unterſtanden/ muſt jetzt deſſen manglen/ was ſonſt allen ſterblichen Menſchen gemein iſt/ nemlich der Erden und der Begraͤbnuß.
Dann die Hiſtorien-Schreiber erzehlen/ daß ſein Leichnam viel Tage/ wegen ſeiner groſſen Haͤupter Berahtſchlagungen/ wer ihme in der Regierung nachfolgen ſolte/ unbegraben gelegen ſeye.
Kaͤyſer Severus hat ihme ein Geſchirꝛ/ darinn nach altem Gebrauch/ ſeine Aſchen ſolte gethan werden/ machen laſſen/ ſo er offt in die Hand genommen und geſagt hat: Du wirſt den Mann faſſen/ den die gantze Welt nicht faſſen koͤnnen.
Kaͤyſer Maximilian der Erſte/ hat zwey gantzer Jahr (theils ſagen von dreyen) vor ſeinem Todte/ da er noch bey guter Geſundheit war/ ein Todten- Truchen auß Bley und eichenem Holtz machen laſſen/ und ſolche in ſeine Reiß-Truchen geſchloſſen/ auch dieſelbe allenthalben/ wohin er reiſe/ mit ſich herumb gefuͤhret/ und allwegen in ſeiner Schlaffkammer bey ſich gehabt:
Daher dann die Unwiſſende dieſelbe fuͤr eine Schatz-Truchen gehalten.
Er hat auch in ſeinem Teſtament befohlen/ daß ſein Coͤrper in eine grobe Leinwad eingewickelt/ derſelbe nicht eroͤffnet/ und an ſtatt deß Balſams/ und Gewuͤrtzes/ in die Ohren/ Naſen und Mund/ lebendiger Kalch gethan werden ſolte/ damit der Coͤrper deſto ehender verzehrt werden moͤchte.
Wieviel Fuͤrſten haben ſich der Regierung abgethan/ als die Kaͤyſer Anaſtaſius II. Theodoſius III. Iſacius Commenus, Manuel Commenus, Lotharius Kaͤyſers Ludovici Pii Sohn. Carolus V. Bambus Fuͤrſt in Hiſpanien/ Ethelredus der Mercier in Engelland Koͤnig/ Rachiſus der Longobarder/ und viel andere mehr/ in dem ſie die Hinfaͤllig- und Eitelkeit dieſes Lebens/ und daß nichts beſtaͤndig ſeye/ und das Gluͤck mit dem Menſchen wunderlich ſpihle/ auch die maͤchtigſte Potentaten/ offtmals von ihrem Thron/ auffs tieffeſte herunter geſtuͤrtzet werden/ betrachtet haben.
Und eben der beſagte Kaͤyſer Carl/ der Fůnffte/ ſolle lang zuvor/ ehe er ſich deß Reichs abgethan/ ihme auch ſeine Todtentruchen haben bereiten/ ſein Todtengeraͤth darein thun/ und wol fuͤnff Jahr lang heimlich mit ſich herumb fuͤhren/ und alle Nacht gantz fleiſſig verwahren laſſen; Alſo/ daß Theils ſeiner Leute/ die umb ihn waren/ vermeinten/ daß ein Schatz; Andere aber/ daß etwas von Buͤchern/ und dann die dritten/ das ſonſten etwas groſſes darinn verborgen auffbehalten wuͤrde.
Und ſolle er offt geſagt haben/ daß er/ nach Auffgebung der Regierung/ in der Hiſpaniſchen Einoͤde/ oder in den 7. Meilen von Placentz gelegnen Cloſter S. Juſti, auß einer ruͤhigen Betrachtung/ in einem Tage/ mehr vollkommner Wolluſt/ als von allen ſeinen Sigen und Triumphen/ davon gebracht habe.
Kaͤyſer Auguſtus hat beym Suetonio, in ſeinem Leben/ cap. 99. als er dem Tode nachend war/ die Seinige befraget/ ob es ſie nicht bedunckte/ daß er ſein Leben als ein Spilmann wol zugebracht haͤtte?
Majolus, in Diebus canic. erzehlet von einem Jůngling/ daß er in ſeiner Schlaffkammer hin und wider ein todes Bild auffgehenckt/ und ſchoͤne nachdenckliche Vers darzu geſchrieben habe.
Sihe Matthæum Tympium, in ſpeculo Boni Magiſtratus part. 1. Signo. 33. & in parte.
2. Sig. 19. und die er daſelbſten anziehet.
Die XLI. Frag.
Ob es beſſer geſtanden/ da faſt ein jede Stadt und Gebieth/ ihren eignen Koͤnig gehabt haben?
DAß vor Zeiten eine jede Stadt ihren eignen Koͤnig gehabt/ erſcheinet auß dem Moſe/ ſondeꝛlich auß ſeinem erſten Buch im 14. Cap.
Dann/ weil die Erde noch nicht ſo gar voll war/ hat es gar wol geſchehen koͤnnen/ daß ein jede Stadt/ deren dazumal wenig waren/ ihren eigenen Koͤnig hatte; dieweil der Geſtalt die Staͤdte leichter und beſſer/ als gantze Laͤnder haben regiert werden/ auch ſich die Koͤnige ihres Gewalts nicht ſo leichtlich mißbrauchen koͤnnen.
Aber/ heutiges Tages/ nach dem das Menſchlich Geſchlecht gewaltig zugenommen/ und das Land davon voll iſt/ wurde es groſſe Ungelegenheiten geben/ wann jede Stadt/ deren ſchier unzahlbare viel ſeyn/ jetzt ihren eigenen Koͤnig haben ſolte.
Dahero einer auff die vorgelegte Frag alſo antwortet:
Wann eine Stadt keiner Handlung mit denen Benachbarten vonnoͤhten/ und mit ihr ſelbſten koͤnte zu frieden ſeyn/ ſo waͤre zu erachten/ daß eine ſolche Stadt nicht ungluͤckhafft ſeyn wurde/ wann ſie/ auch andere alſo beſchaffene Staͤdte/ jede von einem eigenen Koͤnig ſolten regieret werden.
Dieweil aber die Staͤdte heutiges Tages der Handlungen halber/ eine der andern beduͤrfftig/ und ohne Huͤlff anderer Staͤdte nicht beſtehen koͤnnen/ ſo wurde es gar unbequem fallen/ wann uͤber eine jede Stadt ein beſonderer Koͤnig regieren ſolte.
Und/ wegen ſolcher Menge der Staͤdte/ ſey es geſchehen/ daß gantze Voͤlcker den Koͤnigen ſeyen unterworffen worden.
Sihe Velſtenium deca. 4. Nobil. quæſt.
Phil. quæſt. 8.
Die XLII. Frag/ Ob die Unterthanen die Obrigkeit geſetzt/ und alſo eher/ als dieſelbe geweſt ſeyen?
ES will Danæus, im Eingang ſeiner Politic/ daß die Menſchen ſich nirgends groͤber vergreiffen/ und gefaͤhrlicher irren/ als in den Regiments-Sachen.
Welches dann auch auß dieſer Frag erſcheinet; da theils darauff alſo antworten/ daß die Obrigkeit/ der Natur nach/ eher ſeye/ als die Unterthanen:
und ſcheinet/ daß ſie alſo ſchlieſſen:
Was es fuͤr eine Gelegenheit mit dem Hauß-Regiment/ dieſelbe hat es auch mit dem Burgerlichen- oder Weltlichen.
Nun aber iſt in dem Haͤußlichen der Vatter gleichſam als ein Fůrſt der Natur/ und Zeit nach/ eher geweſen/ dañ die Soͤhn/ als Unterthanen.
Dann der Adam war eher als der Abel.
Deßwegen ſeyn auch im Weltlichen Regiment/ die Fuͤrſten/ als die Vaͤtter/ der Natur/ und Zeit nach/ eher dann die Unterthanen/ als Soͤhne.
Andere aber ſagen/ die Unterthanen ſeyen eher als die Obrigkeit geweſen.
Dann es viel anders mit dem Hauß-als mit dem Weltlichen Regiment beſchaffen/ und dahero nicht ineinander zu vermengen.
Das Hauß-Regiment beſtehet in der Natur/ das Weltliche aber an der Wahl/ und Einwilligung der Menſchen/; und kombt alſo nicht auß der Natur.
Zu dem/ und fuͤrs 2. hat im Haußſtand ein jeder nur uͤber ſeine Haußgenoſſen zugebieten gehabt; in dem Burgerlichen aber iſt nicht nur ein Haußgeſind; ſondern werden darinn unterſchiedliche Voͤlcker begriffen.
3. Jn einem Weltlichen Regiment ſihet man auff eine Gleichheit deß Rechts/ welchem undere und obere unterworffen:
Jn dem Haͤußlichen aber iſt allezeit der Vatter der Ober- Herꝛ/ die Kinder aber ſeyn zu gehorſamen ſchuldig/ daß alſo allhie keine Gleichheit zu ſehen.
Dann obwolen in dem Haußweſen die Vaͤtter eher/ als die Kinder geweſen/ ſo ſchlieſſet ſich doch hierauß nicht/ daß es auch im Politiſchen alſo ſeyn muͤſſe.
Dann in jenem ſeyn erſtlich unterſchiedliche Haußhaltungen geweſen/ durch deren Wahl-Stimmen die Koͤnige erwehlet worden/ und hat keiner regieret/ er ſeye dann durch deren Einwilligung darzu beſtaͤttiget worden.
Dann wann die Voͤlcker geſehen/ daß einer tapffer/ gerecht/ und auffrichtig/ ſo haben ſie ihn zu ihrem Koͤnig erwoͤhlet/ damit er wegen ſeiner Tugenden/ und loͤblichen Thaten belohnet wurde.
Welches dann bald von dieſem/ bald von einem andern Volck freywillig geſchehen/ daß wann ſie einen geſehen/ der andere an Tugend uͤbertroffen/ ſie vor billich gehalten/ ſich alle demſelben zu untergeben/ und ihn zu einem beſtaͤndigen Fuͤrſten uͤber ſie zu machen; wie die Hiſtorici und Politici, hierinn miteinander uͤbereinſtimmen/ und darauß zu bemercken iſt/ daß die Koͤnige/ von den Unterthanen erwoͤhlet worden/ und dieſe der Natur und Zeit nach/ eher als jene geweſt ſeyen.
Idem Velſteneus ibidem, quæſt.
9. & ab eo laudati Autores.
Die XLIII. Frag/ Ob die groͤſſere/ und volckreichere Staͤdt glůckſeliger/ und ſicherer als andere ſeyen?
DJeſes iſt eine auß den vornehmſten Weltlichen Regiments-Fragen/ welche ihre Nutzbarkeit und Nohtwendigkeit/ in dem gemeinen Leben hat.
Dieſelbe aber zu eroͤrtern/ muß man vor allen Dingen in Acht nemmen/ welche Stadt ihr mit Recht dieſen Namen zu rechnen koͤnne/ daß ſie ſich fuͤr volckreicher/ und deßwegen auch fuͤr gluͤckſeliger ruͤhmen moͤge.
Dann man die Gluͤckſeligkeit einer Stadt nicht auß der Menge der Zapffenwirth/ Wuͤrſtmacher/ Paſteten- und Leckkuchenbacher/ oder dergleichen Leuthen; ſondern vielmehr auß Vielheit fuͤrtrefflicher/ zu Fried- und Kriegszeiten nohtwendiger/ und beruͤhmter Maͤnner/ auch groſſer Anzahl kuͤnſtlicher und guter Handwercker/ vornehmer Kauffleuthe/ die mit ihren ehrlichen Handthierungen/ Verſtand und Vorſichtigkeit/ einer Stadt zu Huͤlff kommen/ ſie zieren und erweitern/ erkennen muß.
Und von einer ſolchen Stadt redet das 14. Capitel verſ.
28. der Spruͤchwoͤrter Salomo: Wo ein Koͤnig viel Volcks hat/ das iſt ſeine Herꝛlichkeit/ wo aber wenig Volcks iſt/ das macht einen Herren bloͤde.
Deßwegen dann auch der gedachte Koͤnig Salomo.
1. Buch der Koͤnige Cap. 3. v. 8. wegen groſſer Menge deß Volcks geruͤhmet wird.
Und ſolcher Geſtalt wird niemand laͤugnen/ daß die Groͤſſe der Laͤnder/ und Reiche/ auch die Menge der Burger in den Staͤdten/ den kleinen und uͤbel bewohnten Staͤdten/ vorzuziehen.
Dann die Erfahrenheit hat bißhero gnugſam gelehret/ was die kleinen Reiche vor Beſchwerden haben/ alſo daß/ wann ein maͤchtiger Gewalt ůber ſie kommet/ ſie ſich wider denſelben nicht ſchuͤtzen moͤgen; oder wann ſie Geldt herſchieſſen/ und Unkoſten auffwenden ſollen/ ſolche/ wann ſie ſchwer/ nicht lang erdulden koͤnnen.
Hergegen finden ſich andere/ ſo den volckreichen Staͤdten die Gluͤckſeligkeit abſprechen.
Dann es gewiß iſt/ daß die mit Volck mehrers beſetzte nicht ſo leichtlich regieret/ und mit Geſaͤtzen in Zaum gehalten werden koͤnnen/ als die kleinen; pflegen auch die Burger nicht ſo einig/ bekant und freundlich miteinander zu ſeyn/ in den groſſen Staͤdten/ als wie in den andern.
So gehen auch in den groſſen und volckreichen Staͤdten mehrere Suͤnd und Laſter; Deßgleichen auch offtmals Auffruhren/ und Verwirrungen empor/ ſo nicht allein ihnen ſelber/ ſondern auch gemeiniglich den Benachbarten allerley Ungelegenheiten verurſachen; Wie unter andern/ an den Staͤdten Ninive/ Babylon/ und alt Rom zu erſehen/ die voller groſſen Sůnden geſteckt/ und ſich den Auffruͤhrern ergeben/ aber endlich zum Theil erbaͤrmlich untergangen/ zum Theil verwuͤſtet worden/ und von ihrem Weyland gluͤckſeligſten/ in einen betruͤbten Stande gerahten ſeyn.
Derowegen die dritten den mittelſten Weg gehen und ſagen/ daß nach Geſtalt deß Orths/ und Fruchtbarkeit deß herumb gelegnen Landes/ darinn eine Stadt ſich befindet/ die Groͤſſe derſelben/ und die Menge der Einwohner allda zu loben und zu billichen ſeye; ſonderlich wann zu Waſſer derſelben alles zufuͤhren kan/ als wie Amſterdam/ Hamburg/ Dantzig/ Venedig/ und viel andere mehr ſeyn.
Wann aber ſich begebe/ wie es offt geſchehe/ daß die Staͤdte an unfruchtbaren Orthen gelegen/ und denen man nichts zufuͤhren kan/ volckreich werden; ſo ſeye rahtſam/ daß man eine gewiſſe Anzahl der Burger/ Perſonen und Haͤupter beſtimme/ welche/ damit wegen uͤberhaͤuffter Menge/ eine Stadt ſich nicht ſelbſt verzehre und erſchoͤpffe/ und auß Hunger und Mangel/ ſo ſelten bey ſolchem Zuſtande auſſen bleibet/ nicht gantz endlich verwuͤſtet/ und unterdrucket werde; von deme/ ſo entweder eine Stadt auß ihren Aeckern und Guͤtern ſamlet/ oder von auſſen ihr zugebracht werden kan/ ſich erhalten/ auch ordenlich und ohne Schaden verwahren moͤgen.
Die ůbrigen Burger/ ſonderlich die Geringere/ und das arme Volck/ koͤnnen in einen rechtmaͤſſigen/ ſonderlich Außlaͤndiſchen Krieg/ oder aber in frembde ungebawte Laͤnder/ und Jnſuln/ ſampt Weib und Kindern/ die oͤde Oerter zu erbawen/ und die Religion daſelbſten/ ſampt den guten Sitten auffzurichten/ und fortzupflantzen/ verſchickt werden; Jnmaſſen nicht allein bey den Alten ſolches braͤuchig geweſen/ ſondern noch von den Franzoſen/ Engell- und Niderlaͤndern/ auch andern Voͤlckern geſchihet.
Sihe Danæum, in polit. Chriſtiana, und auß ihme/ Velſtenium dec. 5. Nobil. quæſt. qu. 9. da er auch deß boͤſen Rahts/ den Ariſtoteles hierinn gegeben/ und der Athenienſer Gebrauch/ das Volck zu mindern/ gedencket; aber ſolche wie recht und billich verwirfft.
Die XLIV. Frag/ Ob das Kriegsweſen einen zum Edelmann mache? und ob der Adel auch von der Mutter entſtehe:
WAs das Erſte anbelanget/ ſo ſeyn zwey Fluͤgel/ und zwey Laͤitern/ dardurch man uͤber ſich kommen kan/ nemlich die Waffen zu Kriegs- und die Feder oder gute Kuͤnſten/ zu Friedenszeiten.
Den erſten Weg hoch/ und in den Adel-Stand zugelangen/ hat Scipio Africanus gegangen/ und thun noch die Polen denſelben gehen; haben auch etliche Rechtsgelehrten/ als Salycetus, Alciatus, Lucas de Penna, und andere mehr/ dem Kriegsweſen den Adel außtrucklich zugeſchrieben; wie beym Joan Crügero, in Horto Virtutum, quæſt.
40. zu leſen; daſelbſt er aber darzu ſetzet/ daß das Kriegsweſen allein und an ſich ſelbſten nicht adele.
Dann/ bey den Roͤmern/ haben alle Burger in den Krieg ziehen muͤſſen/ die aber nicht alle Edelleut worden ſeyn; wie er ſolches daſelbſt mit mehrerm erweiſet/ und außfuͤhret.
Muß deßwegen ein Kriegsmann/ ſo nach dem Adel- Titul ſtrebet/ eines tapffern ohnerſchrockenen Gemuͤths ſeyn; auch nach Erbarkeit trachten/ und wann er mit dem L. Siccio Dentato, von deme Bodinus lib. 3. de Rep. cap. 8. n. 350. zu leſen/ ſich ruͤhmen kan/ daß er lange Jahr dem Vatterland gedienet/ in vielen Schlachten geweſen/ ſo und ſo viel Wunden empfangen/ und deßwegen zu unterſchiedlichen malen/ ſtattlich begabet worden/ auch anſehenliche Beuten davon getragen; ſo mag er ſich/ mit wolverdientem Recht/ umb den Adel- Stand annemmen.
Was den Andern Frags-Puncten betrifft/ ſo wollen zwar die Rechtsgelehrten/ daß mehrers der Adel von dem Vatter/ als der Mutter ſeinen Urſprung habe.
Dann nach dem Vatter werden die Kinder genennet/ und haben ſich ſeines Geſchlechts und Wuͤrden zu ruͤhmen.
Wann man aber auff die Natur und Eigenſchafften ſehen will/ ſo empfanget ein Kind mehrers von der Mutter/ als dem Vatter; wie Thomas Sagittarius, in exercitat.
Ethicis, exotericis, in diſp. 3. de cauſis Virtutis, p. 63. erweiſet; wiewol er darbey meldet/ daß von beeden/ dem Vatter/ und der Mutter der Adel entſpringe/ und auff das Kind gebracht werde.
Welches auch Jacobus Martini cent. 6. quæſt. Philoſoph. qu. 7. diſp. 10. will/ und auff anderer/ ſo einer andern Meinung ſeyn/ Einwuͤrffe/ unterſchiedlich antwortete/ und werden an vielen Orthen die Gebraͤuch in Acht genommen/ daß die Edelleuth ihren Adel nicht nur vom Vatter/ ſondern auch von der Mutter her/ erweiſen muͤſſen.
So gibt es auch nicht nur Manns ſondern auch Weibs- oder Kunckel-Lehen; welche/ nach Abgang deß Manns-Stammens/ auff die Weiber fallen/ und ſie davon die gebuͤhrende Dienſte durch andere verrichten laſſen.
Und vermahnet er zu letzt/ daß man in Erwoͤhlung eines Eheweibs/ groſſen Fleiß brauchen/ auff den Adel und gute auffrichtige Sitten/ und nicht auff das Geldt ſehen ſollen.
Die XLV. Frag.
Ob es einem ſtreitbaren Mann/ ſeinen Feinde zu betruͤgen/ erlaubt ſeye?
ALlhie moͤchte jemands mit Nein antworten/ dieweil man mit einem Feinde offentlich handlen ſolle.
Einem rechten Kriegsmañ gebůhret nicht mit Betrug/ oder heimlichen Kuͤnſten/ ſondern den Feind offentlich mit Waffen anzugreiffen.
Sihe Tacitum, am Ende ſeines andern Jahrbuchs.
Daß insgemein Trew und Glauben zu halten ſeye/ haben wir einen Text/ in L. 1. in pr. ff. de pact.
L. non minorem 20. C. de tranſact.
L. juris gentium §. ait prætor.
7. ff. depactis.
Auch einem Feinde/ 23. qu. 1. c. noli exiſt. einem Ketzer.
Dann es ſchwer iſt Trew und Glauben nicht halten/ L. 1. ff. de pecunia conſtituta.
Dieſes aber ohnangeſehen/ ſo gehet der groͤſte Theil der Gelehrten dahin/ daß man ſich der Kꝛiegs- Luͤſte gar wol gebrauchen moͤge.
Und haͤlt man es groſſen Kriegs-Helden fuͤr die groſſe Ehr und Ruhm/ wann ſie den Sieg ohne Gefahr/ und mit wenigem Blut erlangen; Wann nur deß Krieges Urſach gerecht iſt:
da es dann gleich alsdann gilt/ ob du den Feind offentlich oder heimlich uͤberwindeſt/ c. Dominus noſter 23. qu. 2. cap. 2. Alſo hat Gott der Herr ſelber dem Joſuæ befohlen/ daß er der Stadt Hai oder Ai/ und ihrem Koͤnig ein Hinterhalt beſtellen ſolle/ Joſ. 8. v. 2. und zum David/ als er wider die Philiſter ziehen wolte/ ſprach er im 2. Buch Samuelis Cap. 5. v. 23. du ſolt nicht hinauff ziehen/ ſondern komm von hinden zu ihnen/ daß du an ſie kommeſt gegen den Maulbeerbaͤumen.
Allein muß man zuſehen/ daß nicht unter ſolchem Schein/ Trew und Glaub/ ſo ſonderbar und auffrecht/ beederſeits auffgerichtet worden/ gebrochen werde/ und eine Verraͤhterey vorgehe.
Sihe Lipſium lib. 5. polit. c. 17. Joan. Gerhard. dec. 7. quæſt. polit. 5. Sagittar. exerc. Eth. exot. 15. p. 378. Joh. Crügerum in Horto Virtut. quæſt.
41. und die ſie daſelbſt anziehen.
Die bekante Koͤnigin Fredegund in Franckreich/ damit ſie gar nahe an das feindliche Lager gelangen moͤchte/ und doch nicht in Acht genommen wurde/ hat ſie alle Pferde ihres Kriegsvolcks/ mit gruͤnen Aeſten von Baͤumen biß an die Koͤpff bekleidet/ ꝛc. Anno 1634. als die Moſcowiter in dem Krieg/ ſo ſie mit den Polen fůhrten/ die Stadt Smolenscum belaͤgerten/ war ein Außſpeher/ welcher eines Botten Ampt vertrat/ und von den Polen zu ſeinen Moſcowitern/ und von dieſen zu jenen/ ab und zugienge/ und zwar allwegen ohne Schaden/ alſo/ daß man es im Polniſchen Lager (welches endlich die beſagte Stadt entſetzte) nicht vermerckte.
Dann er mit Zweigen von Baͤumen/ ſo allezeit gruͤnwaren/ ſeinen gantzen Leib zu oberſt/ vom Haupt an/ biß gar zu unterſt der Fuͤſſe herumb bedeckt/ auch die Aerme an die Lenden fleiſſig angebunden; umb die Achſel und Schulterblat aber/ rings herumb/ wie es die Natur der Baͤume gibt/ hat er etwas breiter die Aeſte außgebreitet/ biß ſie allgemach uͤber deß Scheitel/ in Geſtalt/ einer ſpitzigen Hoͤhe/ zuſammen giengen.
Er wanderte alſo die gantze Nacht durch/ ſo offt er aber nur ein geringes Geraͤuſch verſpuͤhrete/ ſtunde er ſtill; wann aber die Gefahr voruͤber/ gieng er wider fort/ biß der Tag anbrach.
Dann alsdann blieb er ſtehend/ von Auffgang der Sonnen/ biß zu ihrem Nidergang/ als wie ein allein auff dem Feld ſtehendes Baͤumlein. Joh. Biſſelius dec. 2. illuſtrium ab Orbe condito Ruinatum, ruina, 7. p. 252. 253. & 284.
Die XLVI. Frag/ Ob es einem Kriegs-Helden erlaubt ſeye zu fliehen?
DJe jenigen/ welche in eine Schlacht ziehen/ aber wann das Gluͤck ein wenig wanckelt/ ſtracks auch zu wancklen und zu zapplen anfangen/ die werden vielmehr gehelmete/ das iſt/ forchtſame Haſen/ als gewaffnete und hertzhaffte Maͤnner genant.
Der Tod iſt zwar unter den ſchroͤcklichen Dingen/ vielen das Allerſchroͤcklichſte; Aber ein tapfferer Kriegsmann muß denſelben nicht foͤrchten/ ſonſten er ſich in den Krieg nicht begeben ſolte: viel weniger aber zaghafft werden/ wann ihme einer oder der ander Streich wird.
Dann die ihnen einbilden/ ſie ſeyen ein Erdin Gefaͤß/ ſo gleich/ wann etwas daran ſtoſſet/ gebrochen wird/ die ſollen vielmehr zu Hauß bleiben/ und bey dem Ofen Bieren doͤrren/ oder Aepffel braten/ damit dieſelbe/ wann ſie mit Schanden wider zu zuruck kommen/ nicht alſo empfangen werden/ als wie ein Laconiſch Weib ihre Soͤhn/ ſo auß Zaghafftigkeit wider herauß gelanget ſeyn/ willkommen geheiſſen/ und geſagt hat: Wo eilet ihr faule/ und fluͤchtige leibeigene Leut hin? wollet ihr wider in den Můtterlichen Leib/ auß welchem ihr herkommen/ gehen?
Gleichwol/ wann ein Kriegsheld/ oder tapfferer Mann ſeine Feinde auffs hefftigſte verfolget aber von denſelben alſo in die Enge getrieben wird/ daß er nicht anderſt/ als durch die Flucht ſein Leben retten kan/ wer wolte ihm ſolche letzte Freyung nicht zulaſſen und goͤnnen.
Dann obwolen das Fliehen ſtraffbar und ſchandlich iſt/ L. omne delictum, 6. §. qui in aciæ 3. ff. de re militari Weſenbec. conſ.
19. n. 17.
So iſt jedoch nach der gemeinen Regel/ ein Nohtfall an die Geſaͤtze nicht gebunden.
Als ſagte Antigonus, als er den Feinden weichen thaͤte/ er ſuche nicht die Flucht/ ſondern die Gelegenheit zu kriegen.
Crügerus in H. v. q. 42.
Die XLVII. Frag/ Ob die Trunckenheit das Verbrechen entſchuldige?
ES iſt die Trunckenheit alles Ubels/ Haupt-Schloß/ ein Zundel der Laſter/ und Ernehrerin der Jrꝛthumen/ c. ante omnia 9. diſt. 35. cap. 15. qu. 1. c. ſanè 7. Sie nimbt alle Weißheit hinweg; vertreibet den heiligen Geiſt.
Dann wir nicht zugleich von dem Wein/ und dem heiligen Geiſt voll werden koͤnnen.
Sie iſt eine freywillige Hirnwuͤtigkeit; und wird deßwegen der Heyden Abgott/ der Bacchus, als ein Unſinniger gemahlet; dieweil die jenigen/ ſo ſich deß Weins unmaͤſſig gebrauchen/ von ihrem Verſtand kommen; wie deſſen ein Exempel vom Maximo, beym Euſebio lib. 8. hiſt. Eccleſ. c. 15. nach deß Muſculi Verdolmetſchung/ (al. 16.) zu leſen.
Deßwegen dann auff die vorgelegte Frag leicht zu antworten/ daß nemlich ſolches Laſter den Ubelthaͤter nicht entſchuldigen koͤnne.
Maſſen die Schandloſigkeit niemand entſchuldiget/ L. tranſactione finita 30. C. de tranſact.
L. 1. C. de libercli cauſa.
Dann die Trunckenheit ſelbſten anzuklagen; und ward ſolche bey den Athenienſern am Leben geſtraffet; und waren Leuth beſtellt/ welche gute Achtung gaben/ was ein jeder bey einer Mahlzeit trincken thaͤte.
Die newe Engellaͤndiſche Regierung hat/ vor wenig Jahren/ auch den Wirthen ein Geſaͤtz gemacht/ wieviel ſie einer Perſon von Getraͤnck abfolgen laſſen ſolten.
Die Widertaͤuffer in Maͤhren/ als ſie noch daſelbſt geduldet worden/ haben denen/ ſo auſſer ihrer Sect waren/ oder den Frembden/ ſo bey ihnen eingekehrt/ nichts mehr geben laſſen/ wann ſie vermercket/ daß ſie vermerckt/ daß ſie bezecht werden wolten.
Welches man auch/ vor dieſem/ zu Nancy, in Lothringen/ in Acht genommen hat.
Und iſt unlaugbar/ daß auch/ wolbeſtellten Orthen deß Teutſchlandes/ vor Jahren man den Gaſtgeben nicht zugelaſſen/ uͤber die Gaſſen/ ſo viel Weins/ als man gewollt/ herauß zu geben; viel weniger ſie in den Wirthshaͤuſern/ biß in die ſpaͤhte Nacht ſitzen zu laſſen/ oder an Sonn- und Feyertaͤgen vor den Predigten/ ihnen Brandtwein/ Wachholder/ Aniß.
Waſſer auffzuſetzen.
Und wann unſere alte Teutſchen ſchon truncken worden/ ſo haben ſie ſich zu Bethe gelegt:
Aber nach dem der Taback vor wenig Jahren auffkommen/ da kan einer ſich in einem Tag etlich mal nuͤchtern/ und wider voll ſauffen/ dardurch er umb ſeinen Verſtand gebracht/ faul und verdroſſen zu allem Thun und Arbeit/ und endlich mancher zu einem heilloſen/ verdorbenen Mann wird; wie die Erfahrung bezeuget; und darauß zu ſehen iſt/ was der Teuffel damit ſuchet/ wañ er den Leuten den Taback ſo angenehm machet.
Sihe ein mehrers wider den Mißbrauch deß Tabacks/ im Buͤchlein/ truckene Trunckenheit/ zu Nuͤrenberg/ bey Michael Endtern in 12. gedruckt.
Aber wider auff die Trunckenheit zu kommen/ ſo iſt auß den Hiſtorien bekant/ wie hart die Alten dieſelbe geſtrafft.
Dann die Trunckene begehen viel boͤſes/ ſie verderben die Natur/ ſich ſelber/ und einen gantzen gemeinen Stand.
Bey den Moſcowitern werden die Trunckenbold/ wann ſie auch gleich Prieſter ſeyn/ offentlich geſteupet; und iſt von der Geiſtlichen Straff/ wann ſie das Vollſauffens uͤberzeuget werden/ in cap. epiſc. 1. d. 35. &c. à crapula 14. de vita, & honeſt. Clericorum lib. 3. decret. Gregor. tit. 1. zu leſen.
Es ſeyn gleichwol die jenigen/ die ohne Vorſatz/ und gar ſelten/ wann ſie von andern geladen/ und mit Geſund-Trůncken/ und in ander Weg darzu angereitzet werden/ etwas mehrers trincken/ etwas gnaͤdiger zu tractiren:
Wie dann in ſolcher Meinung auch die Rechtsgelehrten ſeyn/ vermoͤg L. perſpiciendum. II. §. delinquitur ff. de pœn. L. omne delictum. §. per vinum ff.
de re milit. gl. in d. cap. Sanè.
7. c. 15. q. 1. und die Autores, ſo Joan Crügerus, in Horto virtutum, quæſt.
47. p. 136. anziehet; da er auch deß Nohæ Trunckenheit gedencket/ ob ſolche zu entſchuldigen ſeye?
Die XLVIII. Frag/ Ob von einem Richter die Wiſſenſchafft der Rechten erfordert werde?
ES wird in L. Domitius.
27. ff. qui teſtam. fac. poß. geſagt/ daß dieſes ein naͤrriſche Frag ſeye/ die nit habe ein Urſach zu zweiflen.
Nun ſolle aber keiner zweiflen hieran/ daß von den Richtern die Wiſſenſchafft der Rechten erfordert werde/ nach welchen ſie das Urtheil faͤllen ſollen.
Eines gemeinen Standes Gluͤckſeeligkeit beruhet darauff/ daß er von weiſen Leuthen regieret werde.
Die Egyptier haben das Gemaͤlde der Gerechtigkeit mit Bůchern umbzaͤunet/ damit anzuzeigen/ daß die Lehr/ oder Wiſſenſchafft nohtwendig an einem Richter erfordert werde.
Solle deßwegen ein Richter/ wann er ſeinem Gewiſſen und Ampt wol rahten und gnug thun will/ ihme ſo viel Wiſſenſchafft zu wegen bringen/ als viel er/ zu Entſcheidung der Sachen vonnoͤhten hat.
Er ſolle dem Manlio Torquato nachfolgen/ der ſich befoͤrchtet/ ein boͤſes Exempel einzufuͤhren/ wann er mit frembden Augen den gemeinen Stand zu verwalten/ uͤber ſich nemmen ſolte.
Dann es offenbar/ daß die Unwiſſenheit deß Rechts/ niemands entſchuldiget/ per L. regula 9. & tot. tit. ff. de juris, & facti ignar.
l. 2. 3. 10. 12. C. eodem.
Wie hart Quintus Mucius, den Servium deßwegen ge. ſtrafft/ und geſagt:
Es iſt einem Patritio, und Adelichen Mann verweislich/ das Recht mit dem er umbgehet/ nicht zu wiſſen/ das iſt/ auß dem L. neceß.
2. §. Servius 43. ff. de orig. juris, bekant.
Es iſt die Unwiſſenheit der Rechten unleidenlich an denen/ ſo dem gemeinen Weſen vorgeſetzet ſeyn/ ſaget das c. 3. ſi in Laicis diſt.
38. als die eine Mutter iſt alles Jrꝛthums/ cap. 1. de diſt.
38. und wird mancher Unſchuldiger durch einen unverſtaͤndigen Richter/ in groſſes Ungemach geſetzet; wiewol er/ wann er unrecht richtet/ auch zur Srraff gezogen werden kan; davon aber anderſtwo zu ſagen iſt.
Sihe unterdeſſen den Joh. Crügerum, in Horto Virtutum, quæſt.
79. da er auch den Bodinum lib. 6. de Rep. c. 1. n. 651. anziehet/ welcher von ſeinen Landsleuten geſagt; daß vor Zeiten/ die Aempter den Wuͤrdigen gegeben/ jetzt aber den Unwuͤrdigen verkaufft wuͤrden: (ſo gleichwol in dem Truck vom Jahr 1594. an dem angezogenen Ort/ nicht ſtehet) Jtem deß Terentii in Adelph. act. 1. Scen.
2. Vers/ daß nichts ungerechters/ als ein unerfahrner Menſch/ welcher nichts vor recht gethan haͤlt/ als was er ſelber thut.
Darzu gleichwol zu ſetzen/ daß man nicht allwegen aller Orten gelehrte Leuth/ ſonderlich nach groſſen Lands-Verderbungen/ Krieg und Sterbenslaͤufften haben/ und zu Richtern nemmen kan; Deßwegen die Advocaten/ Gericht- und Stadtſchreiber/ den Mangel erſetzen muͤſſen: und weiſſt offtmals einer/ ſo von Natur mit einem herꝛlichen Verſtand begabet iſt/ der Sache einen beſſern Außſchlag/ als einer/ ſo von Jugend auff bey dem Studieren herkommen/ zu geben; ſonderlich/ wann er Staffelsweiſe allgemach zu ſeinem hohen Ampt auffgeſtiegen/ und ihme die vaͤtterliche Geſaͤtze/ und deß Orths/ wo er lebet/ Gewonheiten wol bekant ſeyn.
Die XLIX. Frag/ Ob die Juden in der Chriſtenheit zu gedulden ſeyen?
ES iſt wiſſend/ daß die heutigen Juden/ Chriſtum den Herrn/ nicht allein fuͤr den Meſſiam nicht erkennen/ und ehren wollen; ſondern auch deſſen Namen/ Perſon und Majeſtaͤt; taͤglich mit grauſamen Laͤſterworten/ anfechten; ſeine hochgelobte Mutter/ mit Ehrenruͤhrigen/ und Teuffliſchen Worten ſchmaͤhen; allen Chriſten grewlich fluchen; deß gantzen Roͤmiſchen Reichs gaͤntzlichen Untergang wuͤnſchen/ und erwarten/ ja taͤglich in ihrem Gebett von Gott begehren: uͤber das mit unermaͤßlichem Wucher unſere Leute erſchoͤpffen; keinem ehrlichen Handwerck und dem Ackerbaw obligen; offtmals die Brunnen vergifften/ und auff andere Weiſe unſerm Leben nachſtellen; auch falſche Meinungen unter den Unverſtaͤndigen außſeen; Dahero viel Chriſtliche Fuͤrſten/ und Oberkeiten/ recht gethan/ daß ſie dieſelben/ auß dem Roͤmiſchen Reich/ in Aſiam, zu ihren Bruͤdern/ den Tuͤrcken geſchickt haben.
Die aber/ dieſelbe noch dulden/ ſollen wol zuſehen/ was ſie thun/ damit ſie nicht ihrentwegen die Straff Gottes auff ſich laden.
Es ſeyn vielmehr die Juden mit Gefaͤngnuß/ Verweiſung und anderer/ ja Lebens-Straff anzuſehen/ wann ſie/ von ihrem Wucher/ Gottslaͤſterung/ Fluchen und dergleichen Unthaten/ nicht laſſen; Sie auch zu zwingen/ unſere Kirchen und Predigten zu beſuchen/ und mit gelehrten Chriſten offt umbzugehen.
Sihe D. Wolffg. Franzium diſp. 7. ex Deuteron. th. 68. & 69. welcher auch in der 9. diſp. th. 171. 177. Urſachen anzeiget/ warumb folgender Zeit/ nicht ſo viel Juden zu Chriſto bekehret worden/ als in der erſten Chriſtlichen Kirchen.
Theils haben noch gute Hoffnung zu ihrer Bekehrung/ und ſehen auff den 59. Pſalmen v. 12.
Das 11. Capitel an die Roͤmer/ v. 25. und 26. Sophon.
3. v. 7. und 8. Hoſ. 3. v. 4. 5. Luc. 21. v. 24.
Andere Urſachen/ warumb ſie zu gedulden/ hat Joan. Gerh. dec. 9. quæſt. polit. 1. Hergegen aber auch ſolche/ daß man ſie wegen ihrer boͤſen Thaten/ ſo ſie begangen/ und noch begehen/ fortweiſen ſolle/ deren etliche er erzehlet; gleichwol der erſten Meinung iſt/ daß man ſie/ die Juden/ nicht verfolgen/ umbbringen und verjagen; ſondern dahin anhalten ſolle/ daß ſie nach den Roͤmiſchen Geſaͤtzen/ friedlich/ ruhig/ und ohne Aergernuß der Chriſten leben; nicht newe Synagogen/ ohne Erlaubnuß der Obrigkeit deß Orths/ erbawen/ Chriſtum den Herrn nicht laͤſtern/ oder die Chriſtliche Religion verachten/ ſich unſere Leuthe zu den ihren zu bringen nicht unterſtehen; einen Juden/ ſo ein Chriſt werden will/ daran nicht verhindern; daß ſie die Bibel auch in andern Sprachen leſen/ und den Gottloſen Meinungen von der Sterblichkeit der Seelen/ daß es kein Todſchlag/ wann ein Jud einen Heyden umbbringet; auch kein Meineyd ſeye/ wann einer ſein Verſprechen/ auch mit einem Eyde heſtaͤttiget/ nicht halte/ und ihren Menſchen- Satzungen/ Urlaub geben/ oder widerſprechen; daß ſie nicht mit den Chriſten ſich verheurahten/ nicht groſſen Wucher/ oder andere unerlaubte Handlungen treiben/ nicht zu offentlichen Aemptern zugelaſſen/ und ihre Sachen vor der Obrigkeit deß Orts eroͤrtert werden; auch ein gewiſſes Zeichen haben ſollen/ dabey man ſie von den Chriſten unterſcheiden moͤge.
Sihe auch D. Dan.
Ottonem de jure publ. Imp. Rom. cap. 19. wie ſonſten man mit den Juden umbgehen ſolle/ damit ſie bekehret werden moͤchten/ ſihe D. Joh. Forſterum diſp. 1. in cap. 53. Eſaiæ, th. 72. & ſeqq. Jtem/ was von ihnen im 9. Cap. r Epiſtel an die Roͤmer v. 3. 4. 5. 28. ſtehet. ſchreibet Joan.
Biſſelius, dec. 2. illuſtrium ab Orbe condito Ruinarum, R. 8. p. 404. daß ein ſilberner Seckel/ oder Siclus, nicht mehr als vier Hiſpaniſche ſilberne Regalen gehalten/ ſo kaum 9. Batzen unſerer Muͤntz/ oder Victoriatos, oder bacios Cermanicos, machen.
Andere rechnen ein ſolchen Juͤdiſchen Seckel auff einen halben Thaler/ theils auff 8. Batzen/ oder einen halben Guͤlden/ Meißniſch Gelt/ oder auff 16. Luͤbecker Schilling/ oder ein Luͤbecker Marck.]
Die L. Frag/ Ob Wirtshaͤuſer/ oder Gaſtherbergen anzuſtellen/ und wie man ſich hierinn zu verhalten habe?
ES iſt die Gaſtfreyheit eine Tugend/ dardurch man die Gaͤſte freundlich empfahet/ und hernach wol halten thut.
Welches dann geſchihet/ mit freundlichem und froͤlichem Anblick; mit lieblichen Worten/ und holdſeligem Zuſprechen: und guter an Speiß/ Tranck/ Ligerſtatt/ und dergleichen Verſorg- und Bewirtung.
Und gehoͤret zur Tractation auch/ daß man zwiſchen den Perſonen/ die man zu gaſt haͤlt/ auffnimmet oder beherberget/ einen Unterſchied mache; und auch/ wann die Gaͤſte/ wider abſcheiden/ ihnen mit freundlichen Worten/ Gebaͤrden und Thaten/ begegne.
Darwider aber offt gehandelt wird; indem die Frembden/ wann ſie in ein Wirtshauß kommen/ bißweilen ſchreyen muͤſſen/ daß ſie heiſer werden moͤchten/ biß jemands auß einem Winckel herfuͤr kommet; die Gaͤſte mit ſchelen Augen anſihet/ auff ihr Befragen ihnen kaum das Maul goͤnnet/ ſie lang mit dem Eſſen warten laͤſſt/ welches gleichwol hernach offt ſchlecht genug iſt/ alſo daß einer ihme mit ſeinem Gelt den Hunger ſchier kauffen/ und doch alles thewr genug bezahlen muß.
Und wann ſchon der Wirth etwas freundlicher und auffrichtig iſt/ ſo ſeyn hergegen die Ehehalten unwirſch/ und bißweilen/ ſonderlich die Knecht/ untrew.
Derhalben der Obrigkeiten Ampt iſt/ daß ſie nicht allein offene Wirthshaͤuſer fuͤr die Reiſenden/ und Gaͤſte/ hin und wider auffrichten und anſtellen/ weil es heiſſt/ man kan wol Gold und Silber mit ſich tragen/ aber nicht eine Herberge; und die Wirthe/ ſo mit Außhaͤngung offentlicher Schild/ ihre Haͤuſer zu offentlichen Herbergen gemacht/ die Gaͤſte zu beherbergen zwingen: Sondern auch ihr Auffſicht auff dieſelbe zu haben/ damit alles ordentlich hergehe/ und die Gaͤſte in der Rechnung nicht uͤbernommen werden; ſo auch von Hertzog Moritzen zu Sachſen Anno 1543 und dem Churfuͤrſten Auguſto, Anno 1573. ernſtlich den Obrigkeiten anbefohlen worden.
Und wird in der Churfuͤrſtlichen Saͤchſiſchen Ordnung beym Thoma Sagittario, in exercit.
Eth. exot. 15. pag. 386. daß die Wirth alles ſtuckweiſe den Gaͤſten/ was ſie verzehren/ anſchreiben ſollen/ alſo geleſen:
Deßgleichen ſolle nun hinfuͤrder ein jeder Wirth oder Gaſtgeber/ ſeinem Gaſt ſtuͤckweiſe rechnen/ was er ihm vor Futter/ Mahlzeit und Getraͤncke ſchuldig.
Und wo einer befindet/ daß er uͤber die Satzung beſchwert/ ſoll er den Gerichten/ oder dem Raht/ ſolches anzeigen/ wo dann der Wirth daran ſchuldig befunden/ ſoll er hundert Gulden zu Straff/ den Gerichten zu geben ſchuldig ſeyn.
Und eben in derſelbigen Ordnung/ p. 56. tit. von den Wirthen/ wird außtrucklich geſetzt; daß von den Raͤthen der Staͤdte/ zu jederzeit Futter und Mahl ſoll geſetzet/ und an die Wirthshaͤuſer angeſchlagen werden.
Was aber oben geſagt worden/ daß die Wirth/ ſo ihre Schild offentlich außhencken/ die Frembde beherbergen muͤſſen/ ſo kan er hierzu weiter nicht gezwungen werden/ als viel Gaͤſte er beherbergen kan.
Argum. Lunico §. ult. ibi nec poteſt repellere iter agentes, ff. furti adverſ. nautas, caupo. & Stabul. junct.
L. impoſſib. ff. de R. J. 185. Bonavent. Cotta disquis.
5. Collegii jurium Imperial. th. 24.
Die LI. Frag/ Ob das Tuͤrckiſche Reich ein einzelich Reich/ oder Monarchia zu nennen?
DJe Propheceyung oder Weiſſagung deß Propheten Danielis/ hat nur vier hoͤchſte einzele oder Welt-Reiche/ in welchen die allergewaltigſte/ groͤſte/ und wolbeſtellteſte Koͤnigreiche in der gantzen Welt gezehlet werden/ die biß auff die Zukunfft Chriſti aneinander wehren/ dergeſtalt/ daß eines dem andern nachfolgen ſolten/ ſo die andere Koͤnig in Zaum hielten.
Und hierauß iſt offenbar/ daß das Tuͤrckiſche Reich kein Monarchia ſeye.
Zwar der Tuͤrckiſche Sultan/ wegen ſeiner groſſen Macht/ ſich den Allerhoͤchſten Kaͤyſer zu nennen nicht ſchewet.
So ſeyn etliche der Meinung/ daß durch die groſſe eiſerne Zaͤhne/ beym Propheten Daniel/ Cap. 7. v. 7. das Tuͤrckiſche Reich verſtanden werde.
Aber viel beſſer wird daſſelbe durch Gog/ und Magog in heiliger Schrifft angedeutet/ wie auch durch das kleine Horn/ welches hatte Augen/ wie dio Menſchen Augen/ und ein Maul/ das groſſe Ding redete; Daniel d. cap. v. 8. Wiewol Pererius darwider iſt lib. 8. Commentar. in Daniel p. 443. und dieſen Ort vom Antichriſt außleget.
Der Nam Tuͤrck ſolle einen Verwuͤſter; oder einen hin/ und widerſchweiffenden Hirten bedeuten; welcher dem Tuͤrcken beſſer/ als der Nam Monarch gebuͤhret.
Das groͤſte Band in den Welt-Reichen iſt die Wiſſenſchaffl guter Kuͤnſten/ welche aber der Tuͤrck fuͤr nichts haͤlt/ alſo/ daß die jenige Gefangene/ ſo ſich nur auff Erlernung der freyen und ehrlichen Kuͤnſten gelegt/ und keine Handwerck koͤnnen/ es ſehr boͤß bey den Tuͤrcken haben: Hergegen die Handwercksleute bey ihnen wol fortkommen.
Daher auch in ihrem Alcoran/ ſo derſelben Bibel ſolche Lehren ſtehen/ ſo gantz ungereimt/ mit der rechten Vernunfft ſtreiten/ und dem Liecht der Natur zu wider ſeyn.
Bey den andern vier Welt- oder einzelen Reichen/ oder Monarchiis, ſeyn Koͤnige und Fuͤrſten/ in groſſem Anſehen geweſen/; die aber in der Tuͤrckey entweder gar nicht gefunden/ oder ſo noch etliche Fuͤrſten uͤbrig ſeyn moͤgen/ ſolche fuͤr gar gering/ und hart gehalten werden.
Daher auch/ als vor kurtzer Zeit/ die Janitſcharen ihre beede Kaͤyſer/ den Oſman/ und den Jbrahim erdroßlen laſſen/ niemand da geweſen/ ſo ihren Tode gerochen haͤtte.
Dann ob ſie wol ihre Baſchen haben/ ſo gemeiniglich von geringem Stand/ durch das Kriegsweſen uͤberſich kommen/ ſo ſeyn ſie aber den gebornen Fuͤrſten nicht zu vergleichen; auch gleichſam keinen Augenblick ſicher/ daß ihnen nicht ihr Kaͤyſer eine ſeidene Schnur/ oder eine Saͤiten/ oder Handzwel ſchicket/ damit ſie ſich ſelbſten (ſo ſie fuͤr eine groſſe Ehr halten muͤſſen) damit erdroßlen; oder auch von den Spahi/ oder Janitſcharen/ oder den Reutern/ und Fußvolck/ nidergeſebelt werden; alſo/ daß auch ihr Muphti oder Hoherprieſter deſſen nicht befreyet iſt: jetzund zugeſchweigen/ wie die newe Kaͤyſer/ nachdem ſie in die Regierung getretten/ ihre juͤngere Bruͤder hinrichtenlaſſen/ und andre grewliche und tyranniſche Thaten begangen haben.
Sihe Joh. Gerh. dec. 1. qu. pol. 10. Jac. Martini cent. 1. qu. Philoſoph. diſp. 8. qu. 10.
Und andere mehr/ ſo ſie daſelbſt anziehen/ auch die newlichere Hiſtorien-Schreiber.
Jn Summa/ unter dem Tuͤrckiſchen Tyranniſchen Reich ſihet man nicht auff die gemeine Wolfahrt/ auff die Geſaͤtz die Gerechtigkeit/ Erbarkeit/ Froͤmmigkeit; ſondern der Tuͤrckiſche Sultan thut alles nach ſeinem Belieben ſuchet nur zeitliche Ehr/ Wolluſt/ ſeines Reichs Erweiterung/ es geſchehe gleich mit Recht oder Unrecht; wie auß dem jetzigen Venediſchen Krieg erſcheinet; und deßwegen wer dem Tuͤrckiſchen Reich den Titul einer Monarchiæ oder Welt-Reichs geben wolte/ fuͤr einen verkehrten/ Heydniſchen/ Barbariſchen Menſchen zu halten waͤre/ ſo dem Propheten Daniel ins Angeſicht widerſprechen/ auch keinen Weltweiſen abgeben thaͤte/ als der den Anfang/ Stoff/ Geſtalt und Ende einer Monarchi nit wuͤſte.
Dann die Monarchia iſt von Gott eingefuͤhret/ den Frommen zur Zuflucht; das Tuͤrckiſche Reich aber hat ſeinen Anfang von eines geilen und gottloſen Menſchens Begierde zu herꝛſchen/ und Vermeſſenheit/ wie auß deß Mahumets/ als dieſer Tyranney Anfaͤngers und Regenten/ Geſchicht/ offenbar iſt.
Wann wir auff den Stoff/ oder die Materi ſehen/ ſo begehret die Monarchia den Frieden/ und die Gerechtigkeit: die Tuͤrckiſche Regierung aber Auffruhr/ Wolluſt/ Geilheit/ und Ungerechtigkeit.
Sihet man auff die Form/ oder Geſtalt/ ſo iſt die Monarchia eine Werckſtatt der Wiſſenſchafft/ und Geſchicklichkeit der Gottſeligkeit und Erbarkeit: Sie iſt eine Verwahrerin der Geſaͤtz und der Gerechtigkeit:
bey der Tuͤrckiſchen Tyranney aber/ wird ſolcher Sachen nichts geachtet.
Und endlich ſuchet die Monarchi zu vorderiſt die Ehre Gottes/ und hernach die Wolfahrt deß Vatterlandes: das Tuͤrckiſche aber ſetzet ihren falſchen Propheten/ den obbeſagten Mahometh/ Chriſto dem Herrn vor/ und glaubet nicht/ daß er Gottes Sohn ſeye.
Die LII. Frag/ Ob die Anruffung deß Goͤttlichen Namens ein weſentlich Stuck eines Jnſtruments ſeye?
ES pflegen die Notarii, auch andere/ ſo inſtrumenta, oder offene Schrifften/ Teſtamenten und dergleichen auffrichten/ gemeinlich die Wort/ im Namen der heiligen Goͤttlichen unzertrennten Dreyfaltigkeit Gottes deß Vatters/ deß Sohns/ und deß heiligen Geiſtes: oder eine andere Anruffung deß Goͤttlichen Namens/ im Eingang zu ſetzen.
Es wollen gleichwol Bonaventura Cotta, disquiſit.
1. Collegii jur. Imperial. th. 5.
Und Bonaventura Gauerus, diſput. extraord. 3. th. 31. daß die Anruffung deß Namens Gottes nicht von der Subſtantz eines Jnſtruments ſeye/ alſo/ daß wann ſolche außgelaſſen/ darumb das Jnſtrument nicht krafftloß werde/ wann man auff das geſchriebene Recht ſehe/ per Novel.
47. cap. 1.
Dann man nirgends in dem Recht/ daß man dieſes thun ſolle/ befohlen zu ſeyn finde; alſo/ daß denen/ ſo darauß das Widerſpihl anziehen/ oder ſagen wollen/ es zu erweiſen ſtehe/ arg. L. ab ea ff. de probat.
Mynſing. conſ. 43. n. 27. & 28.
Welcher Meinung auch Valent.
Guil.
Forſterus, diſp. J. 1. th. 2. iſt.
Aber in deß Kaͤyſers Maximiliani primi Ordnung/ zu Unterrichtung der offenen Notarien/ wie die ihre Aempter uͤben ſollen/ Anno 1512. zu Coͤlln auffgericht/ ſtehet alſo: Und nach dem von gemeinen Rechten/ Brauch/ Ubung und Gewonheit eingefuͤhret iſt/ daß in Auffrichtung der offen Jnſtrumenten und ihr Solenniteten diß Form gehalten/ und nemlich im Anfang 1. nach Anruffung Goͤttlichen Namens/ von dem alle Gutthat kommet.
2. die Jahrzahl unſers Heils.
3. Roͤmiſch Zinßzahl/ Indicto genant.
4. der Name deß oberſten Fuͤrſten.
5. darnach Monat/ Tag/ Stund/ Mahlſtatt/ und an welchem Orth derſelben.
6. Darnach Jnhalt der geſchehenen Handlung.
7. darnach die Gezeugen darzu genommen/ deren aller Namen und Zunamen klaͤrlich beſchrieben.
8. und zu letzt das Signet.
Und 9. Unterſchrifft der Notarien/ deß dann allweg darzu gebetten oder erfordert werden/ und von derſelbigen Bittung oder Erforderung anzeigen thun ſoll/ geſetzt werden.
Darumb ſo gebieten und ordnen wir/ dieſelben Form fuͤrthin zu halten/ nichts deſto minder vorbehalten/ weß ſonſt von eines jeden Orths Gewonheit zu halten waͤre.
Doch alſo/ daß auffs wenigſt im Begriff deß heiligen Roͤmiſchen Reichs/ den Namen und Jahr der Regierung eines Roͤmiſchen Kaͤyſers/ oder Koͤnigs/ ſo zu derſelben Zeit iſt/ zuſetzen in keinem Wege (als bißhero von etlichen Unbillichen/ und Saͤumigen geſchehen iſt) unterlaſſen werde.
Die LIII. Frag/ Was hat man bey den Adern in Acht zu nemmen?
DEr ſonſt hochberuͤhmte Ariſtoteles hat gewollt/ daß die Adern ihren Urſprung im Hertzen haben/ darinn er ſich aber geirret/ als deme die Zergliderungs-Kunſte und Erfahrenheit/ unwiſſend geweſen/ auß welcher man weiſt/ daß alle Adern von der Leber herkommen/ und daß theils derſelben/ als vena portæ, das Hertz gar nicht beruͤhret/ durch welche groſſe Ader die Leber die beſte Nahrung von der gekochten Speiß/ auß dem Mittel der Eingeweid/ an ſich zeucht/ und ins Blut verwandelt.
Die Arteriæ, oder Lufft-Adern/ dardurch der Geiſt deß Lebens in den gantzen Leib außgetheilet wird/ haben wol von dem Hertzen ihren Urſprung: gleich wie die Nervi, das weiß Geaͤder/ dardurch die Glieder zuſammen gehalten werden/ und durch welche die Bewegung geſchihet/ ihren Anfang oder Urſprung im Hirn haben.
Und daß die Blut-Adern/ oder Venæ, wie geſagt von der Leber herkommen/ erſcheinet auch darauß/ daß/ wann die Leber ſchwach/ die Nahrung im gantzen Leib verhindert wird/ welche durch Mittel deß Gebluͤts/ ſo die Adern fuͤhren/ geſchihet; und hergegen/ wann man der Leber zu Huͤlff kommet/ ſo hat es auch mit der Nahrung wider einen guten Stande.
Warumb aber eine Ader groͤſſer als die andere/ geſchihet wegen der beſagten Nahrung.
Dann welches Glied einer mehrern Nahrung vonnoͤhten/ dahin gehet auch eine groͤſſere Ader/ jedoch alſo/ daß allezeit ein gewiſſe Vergleichung zwiſchen dem Leib und den Adern ſeye.
Andere Fragen/ ob die Adern empfindlich? und wie ſie außgetheilet werden/ und dergleichen; Jtem/ wie ſie die Gerechtigkeit/ und die Chriſtliche Lieb vorbilden/ ꝛc. koͤnnen bey denen/ ſo ſonderbar von dem Menſchlichen Leib geſchrieben haben/ auffgeſuchet werden: bey denen auch zu finden/ was man in den Ader-Gebreſten brauchen ſolle; Als: Jn den geſchwollenen/ von Melancholiſchem Gebluͤt/ und vieler Feuchtigkeit auffgelauffenen/ auffgeblaſenen Blut- oder Krampff-Adern; ſo man auch ein Uberbein nennet/ rahtet man eine Eroͤffnung der naͤchſten Ader dabey: Jtem einen Uberſchlag von Cichori/ Endivien/ und Salat gekochter Bruͤhe; wann aber der Schmertz ſehr groß/ ein laulechte Milch.
Zu den gebrochenen/ zerhawenen/ oder zerſchnittenen Adern/ nimbt man gedoͤrt/ und gepulvert Regenwuͤrmlein/ und das Oel davon diſtillirt.
Tormentill iſt auch gut.
Oder/ man nimbt Regenwuͤrmer und Klettenkraut/ jedes 1. Handvoll/ alt Rhein Boͤrgenſchmer/ 1. Viertel oder mehr/ ſtoſſe alles zuſammen in einem Moͤrſel/ bindet es uͤber/ davon die Adern gedenet/ und ſauber zuſammen geheilet werden.
Zerhawene Adern und Nerven hefftet/ und heilet auch Staubmeel/ mit den Schnecken/ ohne die Haͤußlein/ in einem Moͤrſer wol durch einander geſtoſſen/ und darnach wie ein Pflaſter uͤbergelegt.
Jtem/ heilet die verſehrte/ zerſtoſſene/ zerquetſchte Adern/ und Maußfleiſch/ Gummi Opopanac/ alle Tag ein Drittheil eines Quintleins/ mit halb Wein/ und halb gediſtillirt Regenwůrm- Waſſer/ oder eines jeden 2. Loth eingenommen. Oder nimb zu den zerhawenen und blutenden Adern/ Weyrauch und Aloes/ jedes gleich viel; ſtoſſe ſie gar klein/ und miſche das Puͤlverlein mit dem weiſſen vom Ey/ und mache ein Pflaͤſterlein darauß/ lege es uͤber/ und widerhole es offt/ und ſo lang/ biß die Ader zugeheilet/ und das Blut zu lauffen auffgehoͤret hat.
So eines Jtalieners Mittel geweſen iſt;
Der auch dieſe Artzney gebrauchet/ wann eine Bruſt Ader/ oder ein andere inwendig deß Leibs gebrochen/ daß er Eyer-Schalen genommen/ dieſelbe gar ſubtil geſtoſſen/ durch ein Haͤrin Sieb lauffen laſſen/ und in einen Granaten Wein/ oder Wegerich Waſſer eingeben hat.
Sonſten heilet Eichenlaub- Waſſer getruncken die zerſprungenen Aederlein im Leib; oder Haſenblut in Erdbeerwaſſer eingenommen/ wann man Blut außſpeyet.
Jtem/ die zerbrochene Adern in der Bruſt oder Lungen/ die gemeine dicke Gerſtenbruͤhe geſſen; oder Suͤpplein von Staubmeel; oder Reismuͤßlein mit Milch/ und ein wenig Arabiſchen Gummi rein gepulvert/ geſotten/ und ein wenig geſaltzen/ genoſſen.
Adern-Gaͤnge oͤffnet Weinrauten-Waſſer/ Morgens und Abends jedesmal 4. oder 5. Loth/ ein Zeit lang getruncken.
Die LIV. Frag/ Was hat man bey der Adern Eroͤffnung/ oder der Aderlaͤß/ zu bedencken?
ES iſt die Aderlaͤß darumb auffkommen/ damit durch Eroͤffnung der groͤſſern Adern/ das uͤberfluͤſſige und grobe Gebluͤt außgelaſſen werden moͤge.
Warumb aber theils ihr zartes Geblůt/ ſo ſie lieder ſpahren ſolten/ von ſich an etlichen Orten/ da es faſt gemein iſt/ und zwar das Jahr nicht einmal von ſich laſſen/ und ob es allwegen nohtwendig/ oder aber nur auß Gewonheit ſpatzieren gehens/ und dergleichen/ wegen/ oder gutes Leben zu haben/ geſchihet? laſſt man dahin geſtellet ſeyn.
Chryſippus Gnidius hat am erſten die Aderlaß vernichtet:
Jacobus Pons hat ein gantzes Buͤchlein/ wider die Freyheit/ ja Leichtſinnigkeit/ viel Gebluͤts von ſich zu laſſen/ geſchrieben.
Theils wollen/ daß man den Knaben vor dem 16. oder 17. Jahr ihres Alters/ kein Ader ſchlagen ſolle.
Dann die Knaben haben ein zartes Fleiſch/ dardurch die Geiſter leichtlich gehen/ und daher die Natur ſehr geſchwaͤcht/ auch das Leben verkůrtzet wird; zu deme ſie eines mehrern Gebluͤts zu ihrem Auffwachſen/ vonnoͤhten haben.
Es werden aber davon die jenigen außgenom̃en/ die ſtarck und einer guten Leibsgeſtalt ſeyn/ bey welchen man im 12. oder 14. Jahr/ die Aderlaͤß vornemmen kan.
Man hat ein Exempel/ daß einem Knaben auch im fuͤnfften Jahr ſeines Alters/ wegen deß Fiebers/ davon er erledigt/ eine Ader eroͤffnet worden.
Aber ſolches Exempel muß man nicht auff andere ziehen: dann in euſſerſter Lebens- Gefahr/ muß man ſich der euſſer ſten Mittel gebrauchen.
Theils der Alten haben ſich auch der Lufft- Adern Eroͤffnung bedienet/ und es Arteriotamiam genant; iſt aber hernach abkommen/ weil ſie ſehr gefaͤhrlich/ in dem ſie den Lebens-Geiſt fuͤhren/ und beedes wegen der immerwehrendem Bewegung; beedes auch wegen deß gar duͤnnen Gebluͤts nicht bald wider zuſammen wachſen.
Bey den Alten ſolle man/ nach dem 70. Jahr/ die Aderlaͤß unterlaſſen/ dieweil bey ihnen weniger Gebluͤts/ und kaum ſo vil/ als ihnen zu ihrer Nahrung vonnoͤhten.
2. Weil ſie kalter Natur ſeyn/ und durch Entzichung deß Gebluͤts/ noch kaͤlter werden.
Sonſten aber ſolle man denen/ ſo mittelmaͤſſigen Alters/ die Adern eroͤffnen/ es ſeye dann/ daß ſolches etwas anders verhindere/ als da iſt die Schwachheit/ und ſonderlich die Unreinigkeit deß Leibs.
Dann die unreine Leiber haben weniger gutes Gebluͤts/ davon ſie ernehret werden.
Daher/ wann ihnen das Gebluͤt entzogen wird/ ſo gehet es mit der Nahrung ſchlecht daher/ die Waͤrme wird gemindert/ und die Kraͤfften geſchwaͤchet.
Gleichwol/ wo es die Noht erfordert/ und in hefftigen/ geſchwinden Kranckheiten/ und wann noch Kraͤfften vorhanden/ ſo mag man ihnen laſſen:
Wie dann Joan.
Carvinus, in ſeinen Dialogis de ſanguine ſchreibet/ daß Gervaſius Maquinonus, im Hufftwehe eines ſiebentzig jaͤhrigen Manns gethan habe.
Jn hitzigen Naturen dienet eine Aderlaß ſonderlich wol/ dardurch der gantze Leib erkuͤhlet wird.
Und ſolle ein mehrers Gebluͤt von den Maͤnnern als Weibern außgelaſſen werden.
So hat man auff die vorgehende/ gegenwaͤrtige/ und kuͤnfftige Zufaͤll deß Krancken zu ſehen.
Dann wer wolte ſo verwegen ſeyn/ der wann ein Zufall/ als zum Exempel/ da Fiebriſche/ verhanden iſt/ zur Ader laſſen wolte.
Den Zornigen/ und in dem Gemuͤth beſtuͤrtzten (dieweil alsdann in dem Hertzen das Gebluͤt gar hitzig iſt) auch denen ſo ſchwitzen/ ſich im Bade oder durch die Leibs-Ubung ſehr erhitzet haben/ ſolle man kein Ader oͤffnen; auch nicht/ wann man eben reiſen/ oder etwas ſchweres arbeiten ſolle.
Wann die Noht verhanden/ mag man auch Nachmittag/ und umb Mitternacht ein Ader ſchlagen laſſen: ſonſten aber iſt die Morgens-Zeit am beſten darzu; ſonderlich wann man den Tag zuvor/ oder auch an ſelbigem Tag/ wann es die Sach erfordert/ ein geringe Artzney/ zur Eroͤffnung deß Leibs gebrauchen thut.
Es muß aber nicht gleich geſchehen/ wann man auß dem Beth kommet/ bey den Geſunden/ dieweil ſich die Kraͤfften nicht gantz wider erholet/ und die Geiſter noch unruhig/ das Gebluͤt etwas dick/ die Dawung noch nicht gar verbracht/ und man ſich einer Ohnmacht zu beſorgen:
Dahero man ein paar oder drey vier Stunde warten ſolle/ wann man geſund iſt.
Mit den Krancken hat es eine andere Meinung.
Die Geſunden/ ſo ſtarcker Natur/ nnd viel Gebluͤts haben/ auch ihr Magen es leidet/ ſollen nuͤchtern laſſen/ und 2. Stund darauff faſten; dañ wann man gleich iſſet/ ſo ziehet die leere Leber die Speiſe an ſich/ und wird niemals ein gutes Gebluͤt darauß gemacht.
So muß man auch nicht gleich auff die Aderlaͤß ſchlaffen/ dann es beſchweret das Hirn/ und verhindert die Dawung; darzu kommet/ daß die Aderlaͤß und der Schlaff zugleich kuͤhlet und befeuchtet; und daher die Gefahr/ die natuͤrliche Waͤrme außzuloͤſchen bevor ſtehet.
Jſt daher rahtſam 4. Stunde auff die Aderlaͤß auffs wenigſte zu wachen; kan es laͤnger ſeyn/ iſt es deſto beſſer/ und dahero nach Geſellſchafft zu trachten/ dieweil ſonſten der Schlaff/ wegen der verlornen Geiſter/ und Kraͤfften gerne da iſt/ und die muͤde Glieder eine Erquickung begehren.
Wann die Kraͤfften gering/ und jemands nicht blutreich iſt/ ſo ſolle man/ vor der Aderlaß/ ein wenig Suppenbruͤhe/ oder ein weiches Ey eſſen.
Dann wann der Magen gantz nuͤchter/ und ein Menſch darzu forchtſam/ ſo wird bey ſchwachen Leuten das Gebluͤt zu den innerlichen Glidern gezogen und ſteigen die Daͤmpffe auß dem Magen uͤber ſich/ darauß dañ eine Ohnmacht entſtehen kan.
Nach der Aderlaͤß kan zu rechter Zeit geeſſen werden/ wie oben gemeldt/ und dienen zu wider Erholung der Geiſter/ und Kraͤfften ein guter Wein/ ſo wol nehret/ weich geſottne Eyer/ (deren eines/ wie einer berichtet/ ſo viel Bluts machen ſolle/ als ein Pfund Fleiſches) Kramets-Voͤgel/ Hennen/ junge Huͤner/ und dergleichen.
An hitzigen Orten/ Jtem im Sommer/ und in heiſſen Tagen/ ſolle man entweder gar kein Blut/ oder nur deſſen ein wenig laſſen; dieweil die uͤbrigen Geiſter ſonſten durch die Schweißloͤcher außgehen; wie theils wollen; da man doch/ auß der Erfahrung/ daß man in den hitzigen Morgenlaͤndern/ und auch in Hiſpania/ nur offt und viel Gebluͤts von ſich laſſet:
Welches zwar denen/ ſo auß kalten Laͤndern dahin gelangen/ nicht wol bekommet.
Sonſten pfleget man im Fruͤhling und Sommer auff dem rechten: im Herbſt aber und Winter auff dem lincken Arm zu laſſen.
Jtem/ will man/ daß nach dem Newmonden die junge Leut/ ſo blutreich/ nach dem erſten Viertel/ Maͤnner und Weiber/ ſo noch nicht alt; nach dem Vollmonden/ Alte: und nach dem letzten Viertel/ die gar alte/ und Melancholiſche laſſen ſollen.
Es hat aber die Noht kein Geſatz:
wie auch mit den Zeichen; auff welche ohne das viel nichts halten/ und deſſen Urſachen beybringen; wiewol der beruͤhmte Artzney Doctor/ und Calender-Schreiber/ David Herlicius, Weyland ſehr viel darauff geſehen; wie auß ſeinen bey etlichen noch verhandenen Calendern/ ſonderlich vom Jahr 1616. erſcheinet.
Am binden iſt gar viel gelegen/ daß die Ader nicht waltze/ im ſchlagen.
Und muß die Wunden nicht gar tieff ſeyn/ damit die Ader an ihrem untern Theil/ oder die Puls-Ader/ ſo unter der Ader ligt/ nicht getroffen werde.
So iſt die Wunden heilſamer/ die nach dem Lager der Ader/ und nicht uͤberzwerch gemacht wird.
Und ſo die Kraͤfften da/ mag man ein groͤſſers Loch machen/ auff daß deſto mehr Gebluͤts herauß komme.
Den Arm pflegt man vorher wol zu reiben/ damit wegen der Waͤrme/ das Gebluͤt deſto lieber lauffe.
Theils Orten pfleget man auch zuvor das Glied mit Wein oder Oel zu ſalben/ damit die Adern deſto mehr auffgeſchwellen/ auch das Geblůt duͤnner werde/ zum Außlauffen.
Man ſoll auch die Hand bewegen/ in dem das Blut gehet/ dieweil es dardurch herzu gezogen wird/ und lieber fortlauffet.
Deßwegen auch alle Binden/ an allen Glidern ſollen auffgeloͤſet werden:
dann dieſelben halten ſonſt das Gebluͤt auff/ und zuruck.
Wann man auffhoͤren will/ ſo thue man einen Finger auff die Ader legen/ ſo geſtehet das Gebluͤt.
Und ſolle nach der Aderlaͤß der Lufft mittelmaͤſſig warm ſeyn.
Dann dieweil durch dieſelbe der Leib erkaͤltet wird/ ſo muß man ihn/ durch die euſſerliche Waͤrme widerumb zu recht bringen.
Hergegen iſt die Kaͤlte/ Nebel und dergleichen/ ſo beedes dem Gebluͤt/ und den Geiſtern ſchaͤdlich zu fliehen.
Es tauget auch hernach nicht/ daß man unmaͤſſig lebe/ weil vorhin der Leib/ und die Kraͤfften geſchwaͤchet ſeyn.
Joan Carvinus in laud.
ſuprà dial. J. Cocus, in explicat. libelli de Anima Phil. Melancht.
Ægid. Strauch. in Rerum natural. Scientia.
Die LV. Frag/ Seyn nicht gewiſſe Adern/ in unterſchiedlichen Leibs-Zuſtaͤnden/ zu eroͤffnen? wie auch gewiſſe Tage/ daran man nicht laſſen ſolle?
WAs den Erſten Frags-Puncten anbelangt/ weil der gantze Leib mit Adern durchzogen/ ſo iſt nutzlich anzuzeigen/ welche zu dieſem oder jenem Glied/ alſo einer oder der andern Kranckheit/ zu ſchlahen ſey.
Unter dieſen ſind erſtlich ſechs/ die man von Achslen/ biß in den Elenbogen/ und ob der Hand laſſen mag.
Die erſte wird genennet Cephalica, Haupt-Ader.
Die 2. Baſilica, Leber-Ader/ oder Hepatica.
Die 3. Mediana, Cardiaca, Corporalis, Nigra, Matrix, und Communis, das iſt/ Mittle/ Hertz/ Leib/ Schwaͤrtze/ Mutter/ und gemeine Ader.
Die 4. Axillaris, Achſel-Ader/ weil ſie ſich daſelbſt am ſcheinbarlichſten erzeiget.
Die 5. zu Ende deß Arms/ und Anfang der Hand/ die man zu laſſen faſt auß der Gewonheit kommen iſt.
Die 6. iſt auff der Hand/ zwiſchen dem kleinen/ und Goldfinger/ welche die Aertzt Sceiles, ſpleneticam, und Salvatellam, nennen/ das iſt/ die Miltz-Ader; wiewol die Aertzt zu unſer Zeit/ dieſe/ ſo auff der lincken Hand iſt/ fuͤr die Miltz/ oder Spleneticam; die aber auff der Rechten die Salvatellam, halten.
Weiter werden dem undern Theil deß Leibs/ das iſt/ den Schenckeln/ und Fuͤſſen/ drey fuͤrnemſte Adern zu geben/ als Iſchiatica, Huff-Ader/ Saphea, die ſcheinbare/ die man etwas verruckt Saphenam nennet:
Die dritte Poplitis, der Knie/ welche eben die Mittel Ader iſt.
Die erſte wird auch Humeralis, die Schulter- Ader genant/ weil ſie alle Oerter/ ſo oberhalb deß Hals ſind/ wañ ſie gelaſſen wird/ entladet; alſo/ daß dieſe Aderlaͤſſin dem Hauptwehe/ Tobſucht und dergleichen/ ſo auß Hitz entſtehen/ nutzet.
Die ander unter den fuͤrnembſten/ nemlich die Leber-Ader/ wird gebrauchet in den Gebrechen deß Leibes unterm Hals/ als der Bruſt/ Leber und anderer/ ſie deß uͤberlaͤſſigen Bluts zu entladen.
Die dritte oder Median-Ader/ alſo genant/ weil ſie das Mittel Orth zwiſchen den vor beſchriebenen zweyen hat/ und ihren Urſprung von demſelben empfahet; auch in allen derſelben Gliedern Zufaͤllen nutzlichen kan gebrauchet werden; und daher communis, oder univerſalis, die allgemeine/ geheiſſen wird; Jtem Nigra, die Schwartze/ weil ſie im mitten deß Arms am beſten geſehen wird.
Die vierdte oder Achſel-Ader/ iſt ein Aſt von der groſſen Leber-Ader/ Vena Cava genant/ und hat viel Gemeinſchafft mit der Haupt-Ader: wie auch die fuͤnffte zu Ende deß Arms.
Die ſechſte oder die Miltz-Ader/ und Salvatella iſt faſt gebraͤuchlich.
Dieweil ihr zugelegt wird/ daß ſie das Miltz/ Leber und Bruſt reinige/ alles/ was der Stimm ſchade/ benemme die innerliche Glider/ ſonderlich den Magen und Mund/ vor Verletzung ſchuͤtze/ und das Hertzwehe vertreibe.
Die Huff-Ader laͤſſet man gemeiniglich auff dem lincken Fuß/ das Geblůt unter ſich zu ziehen/ damit den Beſchwerden der lincken Seiten deß Genicks/ Nieren/ Mutter/ und andern umbligenden Orten geholffen werde.
Alſo die Feigwartz-Ader zu oͤffnen/ Hufftwehe im Podagra bey dem kleineſten Zehen.
Sonſt erzeiget ſie ſich am ſcheinbar lichſten auſſen bey dem Knochen.
Die Roſen-Ader/ oder Saphena, wird auch die Feigwartzen-Ader genant/ und iſt wunderbarlich zu oͤffnen/ das Blut unter ſich zu ziehen/ in ſchwerenden Augen/ Tobſucht/ kleinen und groſſen Schlag/ im Nacht.
Geſpenſt fallender Sucht/ Blutſpeyen/ Weiber-Zeit und Fruchtbarteit/ fůrdern/ im Podagra/ Peſtilentz und andern Zuſtaͤnden.
Die Knie-Ader iſt eben die Median/ oder Mittel-Ader/ welche ſich durch die Waden unter ſich/ nicht anderſt dann oben/ in die Haͤnd erſtrecket.
Dieſe zu ſchlagen iſt nuͤtzer/ dann die Huff- oder Roſen-Ader/ zu daſelbſt erzehlten Gebrechen/ weil ſie der gleichen Mutter und dergleichen Glieder nahender iſt/ derhalb deſto kraͤfftiger ziehen kan.
Mitten an der Stirn iſt auch ein ſcheinbare Ader/ die pfleget man zu laſſen am erſten Anſprengen deß Wehetagens/ ſo ſich im hindern Theil deß Haupts und Gnicke erzeiget/ wann es ſchon groß iſt/ und lang gewehret hat/ zu oͤffnen; deßgleichen auch in Wehetagen der Augen/ Tobſucht/ Nacht- Geſpenſt/ und im Schlag:
doch ſoll man zuvor die Haupt-Ader ſchlagen.
Eben zu erſtgemelten iſt auch eine Ader ob der Naſen/ und Anfang der Stirnen zu eroͤffnen.
Alſo erſcheinen Aederlein in den Augenwinckeln/ nahe an der Naſen/ zu oberſt gegen der Stirnen/ ſo in hitzigem Augenwehe geoͤffnet werden.
Alſo ſeyn andere Adern an Schlaͤffen; Jtem/ hinder den Ohren in ſchwerem Hauptwehe/ und Schwindel/ zu ſchlagen.
Jtem Lefftzen-Adern.
Jtem/ Gomen- Adern.
Unter der Zungen ſind auch etliche Aederlein/ die man ſonderlich in dem erſtickenden Halsgeſchwer/ im Drucken zu Nachts/ ſchwerer Zunge/ ſchlagen kan.
Deßgleichen ſeynd am Hals Adern/ die am Anfang deß Außſatzes/ Halswehe/ keichendem Athem/ Heyſerin/ Apoſtem/ der Lungen/ Gebrechen deß Miltzes/ und der Seiten/ als im Stechen geoͤffnet werden.
Unter den Achſeln ſeyn Adern/ Balfortes genant welche/ wann einer ſchlagen ließ/ ſo wuͤrde er mit Lachen ſein Leben enden.
Die Ader zwiſchen dem Mittel- und Gold- Finger/ in beyden Haͤnden/ iſt nie zu ſchlagen/ es wolle ſich dann einer in die hoͤchſte Gefahr ſtůrtzen.
Was den Andern Frag-Puncten anbelanget/ nemlich die verworffene Taͤg/ wie mans nennet/ ſo haben die Alten ſonderlich die folgende in Acht genommen/ und gewollt/ wer den 1. Tag deß Jenners zur Ader laſſe/ der muͤſſe entweder ſterben/ oder bekomme den Krampff/ oder die Kraͤtze/ oder werde blind/ oder komme von ſeinem Verſtand.
22. Hornung/ oder Peter Stuhlfeyer.
Dann wer an dieſem Tag gelaſſen/ der hab den Schlag verurſachet/ und ſeye geſtorben.
25. Mertzen/ ſo offtmals den gewiſſen Tod verkuͤndiget/ ſo man auß der Erfahrung habe.
14. Aprilis/ ſo S. Tiburtii Tag/ wann ein Aderlaſſer nicht ſtracks geſtorben/ ſo ſey es doch allwegen am vierdten Tag geſchehen.
6. May haben ſie in Acht genommen/ daß nach der Aderlaͤß/ der Schwindel oder Tobſucht erfolget ſeye.
11.
Junii/ haͤtten ſie die Aderlaͤſſer die Gelbſuche oder den Schwindel bekommen.
11. Sept. waͤren ſie ſchwindſuͤchtig oder lahm worden/ oder haͤtten einen ſtinckenden Schweiß bekommen.
5. Octob. entweder geſtorben/ oder die Arbeiten bekommen.
Und wer den
22. Novembris laſſe/ der komme entweder am Schlag umb/ oder von ſeinem Verſtand.
Sie haben auch den 21. Julii/ 28. Februarii/ den folgenden Tag auff den erſten Sonntag im Aprilen/ und andere mehr/ fuͤr ungluͤckhafft gehalten.
Weiter iſt zu mercken/ daß man das außgelaſſene Blut in irꝛdinen/ oder glaͤſernen/ oder ſilbernen/ oder zinnernen Geſchirre auffheben ſolle: dann in den andern verleuret daſſelbe bald ſeine rechte Farb.
Und wann es geſtehet/ kan man es in ein laulecht Waſſer ſchuͤtten/ damit man recht davon urtheilen koͤnne.
Sihe Joan.
Carvinum in dial. de Sanguine, Chriſtoff Wirſung/ in der Einleitung in ſein Artzney Buch cap. 8. vom Aderlaſſen/ D. Samu.
Rafenrefferi Raphaelem, ſect. 1. cap. 3. & 4. und daſelbſt auch von ungluͤckhafften Tagen zur Aderlaͤß/ und wie man von dem Gebluͤt urtheilen ſolle/ p. 12. 13. & pag. 27. ſeqq. Michaël Papſt/ in ſeinem Artzney und Wunderbuch hat dieſe Erinnerungen; daß ein roth Gebluͤt/ mit einem ſchwartzen Circul/ bedeute ein ſchwaches Haupt:
das ſchwartze/ und faſt waͤſſerige/ das viertaͤgige Fieber: gruͤn/ und waͤſſerig/ bedeut Kranckheit an der Bruſt/ und am Hertzen; hat das Blut ein liechte duͤnne Haut/ ſo bedeut es Kranckheit zwiſchen Haut und Fleiſch/ gruͤndig oder kraͤtzig.
Jſt es weichſelfaͤrbig/ ſo bedeut es Kranckheit und Hitz.
Ein ander hat folgende Reglen.
1. wann das Blut nach der Aderlaͤß ein weil geſtanden/ roth und dick wird/ und nicht viel Waſſers darauff ſchwebet/ ſo bedeutet es einduͤrre und heiſſe Natur/ da wenig Gebluͤts.
2. Jſt es aber roht/ alſo/ daß weder zuvil/ noch zu wenig Waſſers oben darauff iſt/ auch nicht zu viel Schaums hat/ das bedeut ein gute Natur/ und geſunden Menſchen.
3. Jſt das Blut ſchwartz/ und geſtaltet als das Unſchlit/ blaw oder gruͤnlecht/ das iſt boͤß/ und bedeutet Fieber/ und kuͤnfftigen Siechtag.
Und ſolchen Leuten/ ſo ſie anders blutreich ſeyn/ ſoll man offt laſſen.
4. Wann das Blut ſchaumet/ ſo iſt Wehethum da umb die Bruſt.
5. ein blawes Gebluͤt zeiget ein Mangel am Miltz an.
6. iſt es gruͤn/ ſo iſt Wehetag deß Hertzens.
7. iſt es gelb/ ſo iſt einem wehe an der Leber.
8. hart und ſchwartz Blut iſt ein Zeichen der Melancholen/ und daß er das Blut zu lang getragen hat.
9. Jſt das Blut roth/ und hat einen ſchwartzen Ring/ ſo hat der Menſch ein kranckes Haupt.
10. iſt das Blut hart und ſchwartz/ und hat einen rothen Ring/ ſo hat er das Gicht.
11. iſt aber das Blut ſchwartz/ und hat viel Waſſers oben/ ſo will ihn das Fieber beſtehen.
12. iſt aber das Waſſerunten/ und das ſchwartze Blut oben/ ſo iſt er waſſerſůchtig.
13. iſt das Blut fein roth/ und hat ein wenig Waſſers oben/ ſo iſt er geſund.
Endlich ſo iſt Roſenoͤl herꝛlich gut zu den verletzten Adern/ nach der Aderlaͤß.
Wann der Barbierer die Ader durchgeſchlagen/ vermiſche Terpentin- Oel mit Salpeter/ klopffs ein wenig durcheinander/ und ſchmiere damit den Arm.
Oder/ wann an ſtatt der Adern/ die Nerven- oder Spann-Adern/ getroffen worden/ nimb Fuchsſchmaltz/ und Dachsſchmaltz/ jedes 6. Loht/ Maſtixoͤl 4. Loht/ Spickanardenoͤl 1. Loht/ und Wein 2. Quintlein/ miſche alles beym Fewer wol untereinander/ legs deß Tags dreymal/ nemlich Morgens/ Mittags und Abends/ warm auff den Schaden/ und Schmertzen.
Wider die Entzuͤndung der Adern/ nach der Aderlaͤß/ nimb Rauten/ Wermuth/ Gerſten/ zerſtoß es alles/ unnd auff einem heiſſen Blaͤtlein mache ein Pflaͤſterlein darauß/ und binde es auff die Geſchwulſt/ es hilfft.
Oder ſtoſſe Weinrauten mit Baumoͤle/ roͤſch es in einer Pfannen/ und lege es warm uͤber.
Oder nimb ein Sawerteig von Weitzenmeel gemacht/ mit genugſamen Schweinenſchmaltz durcheinander wol geknetten/ und zu einem Pflaſter gemacht.
Die LVI. Frag/ Was hat man bey dem Schrepffen/ oder Laß-Koͤpffanſetzen/ in Acht zu nemmen?
DAs Schrepffen iſt ein Art deß Außfuͤhrens/ auß dem Leib/ deß Gebluͤts/ und der Feuchtigkeit/ durch Auffſetzung der Laß-Koͤpff.
Es wird aber nicht nur das boͤſe/ wie ihnen theils einbilden/ ſondern auch das gute Gebluͤt dardurch außgefůhret.
Dann die End- Urſach deſſen iſt/ daß ein jedwedere Feuchtigkeit herauß gebracht werde/ damit die Natur das/ ſo verbleibet/ deſto beſſer kochen moͤge.
Die Koͤpffe/ ſo man darzu gebrauchet/ ſeyn entweder ſilbern/ oder zinnern/ oder glaͤſerin/ oder meſſin.
Man pfleget dieſelbe mit Waſſer/ darinn Majoran geſotten worden/ zu reinigen; dieweil ſich leichtlich eine Feuchtigkeit/ und dardurch gar ein Gifft an dieſelbe/ und die Schrepffeiſelein ſetzen kan.
Wann man ein Kertzenliecht darzu haͤlt/ ſo wird der Lufft darinn erwaͤrmet/ und alſo důnner/ aber ſtracks wider kaͤlter/ wann man die Koͤpff an die Haut ſetzet/ und dicker/ alſo daß er ein kleinern Raum einnimmet/ damit der uͤbrige Raum oder Platz/ auff daß nichts leer ſtehe/ mit dem Gebluͤt moͤge angefuͤllet werden.
Und daher ſollen die Koͤpff auch beheb/ und vollkommen ſeyn.
Die Alten haben ſich auch der Hoͤrner darzu gebrauchet; ſo noch bey den Schweitzern in Ubung ſeyn ſollen.
Theils wollen/ daß die Laßkoͤpffe nicht zu brauchen ſeyen/ es ſey dann der Leib zuvor wol gereiniget.
Dann alsdann thaͤten ſie die uͤbrige Feuchtigkeit/ ſo tieff in der Haut/ und anderswo im Leib ſtecket/ herfuͤr ziehen.
Alſo ſolle man ſie auch nicht auff das Ort/ da der Mangel iſt/ ſondern darneben ſetzen/ damit die Materi zertheilt/ und anderswohin gezogen werde.
Als im uͤbrigen Naſenbluten/ auff oder uͤber den Nabel: in fluͤſſigen Augen/ auff das Gnick: und alſo in andern Gebrechen/ allwegen im Gegenſatz/ und auff die Adern/ ſo ſich mit ihrem Urſprung vergleichen; nemlich nur bloß die Koͤpff/ ohne das Blut außlaſſen.
Wo man aber das Blut laſſen will/ wie es dañ faſt gemein iſt/ ſo geſchicht das an mancherley Glidern/ in unterſchidlichen Zuſtaͤnden/ und unter andern/ wann man die Materi/ von einem Ort an einanders ziehen will/ als wo Hauptwehe zu wenden/ ſo ſind die Waden zu ſchrepffen/ und ſo fortan.
An den Schenckeln laͤſt man/ wann man den edlern Glidern will zu huͤlff kommen/ im Nohtfall; ſonſten ſolches Schrepffen die Fuͤſſe ſchwach machet.
Auffm Rucken vor die Schaͤbigkeit: umb die Schulterblat in Kopff- und Zahnwehe/ umb den Elenbogen/ wann man die Fluͤß von den Augen ziehen will.
Bißweilen werden auch die Ohrenlaͤplein geſchlagen/ in Augen/ Zaͤhn und Ohren/ Zuſtaͤnden.
Bißweilen wird ein Laßkopff auff das Kuͤn geſetzt/ wegen deß Angeſichts Rufen/ und dergleichen, aber nit ohne Gefahr/ weil die Zung durch ſolches Schrepffen ſehr verletzt wird.
Umb die Huͤfft und Lenden/ ſetzet man bißweilen auch Koͤpff:
Jtem zu den Bruͤſten und hindern Fuͤſſen.
Es iſt aber insgemein zu mercken/ daß man eine Ventauſen/ oder Laßkopff nie ſetzen ſolle bey einem edlen Glid/ als zur Bruſt/ nahend dem Hertzen.
wird geantwortet/ das ſolches auß Brechung deß Lufts geſchehe/ als wie/ wann man mit einer Geiſel knellt.
Fuͤrs 2. Warum̃/ ehe das Schrepffen geſchiehet/ der Coͤrper wohl zu erwaͤrmen ſeye? dieweil durch die Waͤrme das Gebluͤt duͤnn/ und zum außlauffen bequem gemacht wird.
Dann die Waͤrme eroͤffnet/ die Kaͤlte aber ziehet zuſammen.
Es ziehet auch die aͤuſſerliche Waͤrme das Gebluͤt mehrers an ſich.
Fuͤrs 3.
Ob die Bewegung nuͤtzlich ſeye?
Mit nichten: dann der Zulauff deß Gebluͤts wird dardurch verhindert/ in dem die Waͤrme abgefordert/ und der Leib/ in Anſehung eines andern Lufts/ durch die Bewegung immer erkaͤltet wird.
Daher/ wann man ſchrepffet/ die kalte Oerther nichts taugen/ dann die Schweißloͤcher werden zuſammen gezogen/ und begibt ſich das Blut wohl in den Leib hinein:
So werden auch die Geiſter mehrers geſchwaͤcht.
4. Warumb bißweilen im Schrepffen kein Blut außlauffe?
Darumb/ weil daſſelbe entweder etwas dick/ oder kalt iſt: welches dann ſonderlich bey Forchtſamen geſchiehet: bey denen die Waͤrme ſich einwarts begiebet: oder die Ventauſen entweder zu hart oder gar zu leicht angeſetzt ſeyn; dardurch nur die Geiſter/ oder das ſubtilere Gebluͤt herauß gezogen werden: oder wann die Haut nicht recht gehawen wird: daher dann die Ventauſen wieder abfaͤllt: welches aber auch geſchehen kan/ wann ſie von der Haut und Fleiſch nicht recht außgefuͤllet wird.
5. Warumb der Orth offt geſchwoͤllet/ oder ſchwaͤret? welches deß Gebluͤts halber geſchiehet.
Dann wann daſſelbe auß den Loͤchlein nicht recht außgezogen wird/ ſo hengt es ſich an/ und ziehet ein anders an ſich/ welches wann es die Natur nicht außwerffen kan/ auffgeſchwoͤllet; und endlich geſchwaͤret.
Deßwegen man Unſchlit/ ſonderlich Hirſchin/ oder das gemeine Oel zum darauff ſchmiren gebrauchet/ welches weil es warm/ die geſchwulſt auffloͤſet.
6. Warumb ein Schmertz entſtehe/ an dem Orth/ wo man vorhin geſchrepfft/ ſolches aber ein weil unterlaſſen?
das geſchiehet/ weil das Gebluͤt zur gewohnten Zeit pflegt herbey zu lauffen.
Wann es nun auffgehalten wird/ ſo entſtehet darauß ein Schmertz.
Daher man das einmal angefangene Schrepffen nicht leichtlich gar wieder einſtellen/ oder unterlaſſen kan.
7. Und dann wird gefragt/ warumb man nicht ſo offt zur Aderlaſſe/ als man ſchrepffen thue?
Antwort/ weil durch die Aderlaſſung mehrere Feuchtigkeiten/ und lebendige Geiſter/ von dem Menſchen kommen; in dem das Gebluͤt auß den groͤſſern Adern gezogen wird; im Schrepffen aber das jenige/ ſo mehrers in den aͤuſſeren Theilen deß Leibes ſich beſindet.
Wirſung/ cap. 9. Einleitung.
Keckerman.
Syſth. Phyſ. lib. 7. p. 851. D. Cocus c. 7. Sect. 3.
Die LVII. Frag/ Was dienet zu der Augen Zuſtaͤnden? und was iſt bey den Augen zubetrachten?
DAS Ang iſt ein Werckzeug deß Geſichts/ welches Art feucht/ rund/ doch etwas nidergedruckt/ mit Haͤutlein (deren Theils 5. oder 6. Theils 7. zehlen) und 3. Feuchtigkeiten vollkommenlich zuſammen geſetzt.
Es ſeyn die Augen ein verwunderlich Werck Gottes.
Sie eroͤffnen Freud/ Leid/ Zorn/ Ernſt/ und andere Auffwallungen deß Hertzens; geben gewiſſe Anzeigungen der verborgenen Begierden/ alſo/ daß recht geſagt wird; die Augen ſeyen wahrhaffte Botſchaffter deſſen/ das im Hertzen und Gemuͤht verborgen ſtecke.
Die Naturkuͤndiger haben gewollt/ daß die Augen/ ſo tieff im Haupt liegen/ ſchaͤrpffer ſehen/ dann die herfuͤr boltzende: Jtem/ daß die/ ſo faſt blicken/ oder die Augenglieder offt zuſchlagen/ forchtſam ſeyn.
Jm uͤbrigen iſt nichts koͤſtlichers/ noch jedem lebenden Leib nothwendigers/ dann das Geſicht; iſt auch das einige Stuͤck/ ſo Leben unnd Tod unterſcheidet.
Es werden da/ auſſer den beſagten Haͤutlein/ die Angenlieder/ der Rand an beyden Augenliedern/ und Augbrauen Haar/ Augbrauen Wimper/ die Gegend zwiſchen den Augbrauen das ſchwartze und weiſſe im Aug/ die zween Augenwinckel/ die Augenwinckel gegen dem ſchlaff/ und anders mehr betrachtet.
Jtem/ obwoln zwey Augen ſeyn/ daß jedoch ein Ding nicht zwiefach geſehen werde.
Davon die Naturkuͤndiger/ und die/ ſo von Zergliederung deß Leibs geſchrieben haben/ zu leſen ſeyn: Jtem/ deß Alb. Lineman. deliciæ Calendariographicæ.
Daneben hat man auch in acht zunehmen die unterſchiedliche Zuſtaͤnde der Augen/ als das Trieffen/ Wehethun/ Roͤthe und anders mehr.
Und werden zu gleich etliche Fragen vorgebracht/ als 1. Warumb Theils Augen ein Ding uͤber zwerg/ oder auff der Seiten anſehen?
2. Warumb theils beſſer bey Nacht/ als beym Tag ſehen?
3. Warumb theils nur in der Naͤhe ſehen?
4. Warumb den Kindern das Weinen/ ſo auß der Zuſammendruckung der Druͤſen/ oder glandularum entſtehet) das ſonſten den Augen ſchaͤdlich/ nutz ſeye?
Jtem/ warum̃ man bißweilen in der Frende weinet?
Jtem/ warumb theils zum Weinen geneigter? hergegen theils in der Forcht/ und Traurigkeit/ gaꝛ nicht weinen koͤnnen? ꝛc. welcher Fragen Eroͤrterung dann auch bey den angedeuten Natur kuͤndigern aufzuſchlagen.
Damit man aber auff den erſten Frag-Puncten komme/ ſo ſeyn zwar/ was zu der Augen Zuſtaͤnden/ deren hieoben etliche erzehlet worden/ nuͤtzlichen zu gebrauchen/ vornemlich die Augen-Aertzte umb ihr Gutachten/ und Raht zu erſuchen: gleichwohl weꝛden allhie etliche Mittel erzehlet/ ſo der Beſchreiber dieſes Buͤchleins an ſich ſelber erfahren/ auch daß ſie andern wolbekommen/ vernommen/ und in Buͤchern auffgezeichnet und gefunden hat.
Und erſtlich ſtaͤrcket und ſchaͤrffet das Geſicht die gruͤne Farb/ ſchauung in einen Spiegel/ Brunnen/ oder waſſer/ gebrauch deß Fenchels/ oder nuͤchtern gekaͤwt/ hernach den Athem in ein Tuͤchlein laſſen gehn/ und warm uͤber das Aug gehalten.
Jtem/ Eiſen-Baldrian-Roſen-Augentroſt-Waſſer/ und ſonderlich deß D.
Craffts/ 3. Keyſer Leib-Artztes/ Agtſtein-Pillulen/ jederweilen gebrauch.
Jtem/ Naͤgelein-Oel/ morgens 3. oder 4. Troͤpfflein mit ein wenig Wein eingenommen:
Jtem Saffran/ Campher/ Eyrklar/ mit Alaun abgeruͤhret/ und uͤber die Augen gebunden.
Weinrauten-Waſſer taͤglich 3. oder 4. Loht getruncken/ und den Wein damit gemiſcht/ ſoll alle Artzney uͤbertreffen:
Und die Wurtzel deß gemeinen Baldrians zu einem reinen Pulver geſtoſſen/ und die uͤber den andern Tag/ ein halbes quintlein/ mit einem Truͤncklein Weins zertrieben/ und eingenommen/ ſoll das Geſicht/ biß ans Ende erhalten.
Theils ruͤhmen das friſche Brunnen-Waſſer/ wann man die Augen fruͤhe Morgens mit außwaͤſchet:
ſo aber nicht fuͤr jederman/ wie auch die zugerichte Augen-Waſſer; welche laulecht manchem beſſer bekommen.
Dann die Naturen der Menſchen unterſchiedẽ ſeyn.
Einer ſo 12. Jahr lang ſich der Brillen/ oder Augenglaͤſer gebraucht/ aber nach Erfindung deß folgenden Pulvers/ deſſen man auff einmal morgens und abends/ anderthalb quintlein einnehmen ſolle/ hat deren biß in ſein Alter nicht mehr bedoͤrfft. ℞. Puleg.
Beton. Rut. Chelidon.
Semin.
Saxifr.
Leviſt.
Aniſ.
Ginam. Euphrag.
ana ℥jß Cardom.
Zinzig. fœnic.
Petroſel.
Hyſſop.
Origa.
Siler. mont. ana Ʒjß. Galang.
℥jß. Sacch.
℥jß, M. f. pulvisſubtilis.
Oder; nimm Seſelſamen/ Zimmetrinden/ jedes 2. Loth/ Roſmarinbluͤht. 1. Loht/ Fenchel-Anis-Samen/ Augentroſt/ jedes anderthalb Lot/ Parißkoͤrner/ Cubeben/ Muſcatenbluͤht/ Naͤglein/ anderthalb Quintlein jedes/ machs zu Pulver/ und ſchlags durch ein haͤrin Sieb/ und brauche von dieſem Pul.
ver/ morgends und abends/ 1. Stund vor den beyden Jmbſen/ jedes mal ein Quintlein.
Wann einen bedunckt/ es fliegen Muͤcken vor ſeinen Augen herumb/ oder es ſeyen Flecken/ und Nebel dardor/ ſo wird folgendes Waſſer fuͤr wunderſam gehalten. R. Mell. opt. ℥iiij, Urinæ pueror.
℥ij Succorum Rutæ, Majoran.
Chelid. fœnic.
Verben. Euphraſ.
ana ℥ij. ſtercoris Lacerti, Piperlongi ana ℥ß.
Salis nitri ℥ij, Sacchar.
℥j. Aloes ℥iiij, Semin. fœnic.
Seſeleos, Sileris mont. ann ℥ij, Tut. præpar.
Sarcocoll.
Vitrioli albiana ℥iß. fell.
Perdicis N. ij. fell. Bubuli. N.j. flor. Rorismar. p. ij. irrorentut omnia vino albo, & aq. Roſ. deſtill. in Baln.
Mariæ. ſign. Aqua ad maculas, & nubes oculor. davon man ein Troͤpfflein drey oder vier/ mit einer Feder in die Augenwinckel thut.
Wann aber eine Hitz verhanden/ muß man Roſenwaſſer darzu nehmen.
Jtem/ Aniß/ Fenchel und Pfeffer/ mit Angentroſt/ gebraucht.
Jtem-Nimm Augentroſt gedoͤrrt/ und gepulvert/ 1. Loth/ Zimmet anderthalb Loht/ weiſſen Jngber anderthalb Loth/ Cardomoͤmlein und Cubeben/ jedes anderthalb Quintlein/ Fenchelſamen 3. Quintl ein/ und brauch von dieſem Pulver 1. Quintl. mit eim Loht Zucker vermiſcht/ morgens und abends auff einer Schnitten Brods/ in gutem Wein geweicht/ in der Wochen etlich mal.
Jſt auch gut zum Hirn/ und Haupt/ wider die kalte Fluͤß.
Jn Augen-Schmertzen braucht man Roſen- Fenchel/ Augentroſt Waſſer/ mit dem weiſſen vom Ey; Jtem Weiber- oder Eſels-Milch/ gekochte Weinbeer/ oder das weiſſe vom Ey/ mit Brunnen- Waſſer/ oder Zitwer/ auff die Stirn gelegt: oder/ Weiber Milch mit Roſſen-Waſſer/ und Wermut- Safft vermiſcht/ und uͤber die Augen geſtrichen: Oder Fenchel/ Augentroſt-Waſſer/ jedes ein halb Quintlein/ mit anderthalb Quintl. roht Roſen- Waſſer/ und Zuckercandi vermiſcht.
Oder Broſam von Rocken Brodt/ mit einem Eyerdotter/ wie ein Pflaſter/ auff einem Tuch uͤber die zugethane Augen gelegt.
So der Schmertz von Fallen/ Schlagen/ oder Stoſſen/ nimm Gerſten Meel/ mit Pappeln-Safft/ und dem weiſſen von einem Ey/ zu einem Pflaſter gemacht/ und auff ein Tuch geſtrichen.
Jn boͤſen/ fluͤſſigen und trieffenden Augen/ rahtet einer/ ſoll man nehmen einen Hanen Fuß/ mit aller ſeiner Zugehoͤr/ ihn zerſtoſſen/ und auff das Haupt/ wann das Haar zuvor abgeſchoren/ legen/ und 5. oder 6. Stund darauff liegen laſſen/ biß Blattern gezogen werden; die man alsdann mit einem Scheerlein zerſchneiden ſolle/ damit die boͤſe Feuchtigkeit herauß flieſſe.
Die Blattern ſolle man mit friſchem Butter und Eyerdotter heilen/ oder ein Koͤlblat warm gemacht darauff legen/ dardurch die Schuͤß und Fluͤß wunderlich geſtillt werdẽ/ da ſonſt kein Artzney helffen wolle.
Sey auch gut auff die ſchmertzhaffte Huͤfft gelegt; und etzeten ſich die Bettler damit auff.
Es dienen auch hierzu die Haupt- Pillulen; Jtem Maſtix und Cubeben.
Zum Genick kan man Krauſemuͤntz brauchen.
So thut warmes Rockenbrodt/ wie es auß dem Ofen kombt/ hinden im Nacken auffgelegt/ allerley Fluͤß und Roͤthe herauß ziehen.
Jtem/ geſtoſſener Kren alſo aufgebunden.
Oder/ nim̃ die Wurtzel von dem Kletten kraut/ doͤrre ſie/ machs zu Pulver/ und mit einem Eyerklar zu einem Saͤlblein/ und legs auch auffm Nacken auff: oder lege von einem gebraten Ey das weiſſe alſo heiß uͤber die Augen:
ſo beydes von einer Freyfraͤwlein/ ꝛc. gewiß befunden worden.
Oder/ nimm Roſen-Waſſer 8. Loht/ darinn loͤſche gluͤendes Gold/ darnach thue darzu Aloe/ Weyrauch/ Maſtix/ Silberglet/ jedes ein quintlein/ laß ſieden/ biß der dritte Theil verzehret iſt/ drucks dann durch ein Tuch/ und brauchs wie ein Augen-Waſſer.
Zu den rothen hitzigen Augen/ und auch in theils andern Zuſtaͤnden der Augen/ hat man folgendes Augen-Saͤlblein fuͤr nuͤtzlich befunden:
Nim̃ zubereiter Tutiæ 4. Quintlein/ ungewaͤſſert Butter-Schmaltz 4. Loht/ waſche ſolches mit weiſſem Roſen- und Fenchel-Waſſer wol ab/ und mache es zu einem Muͤslein.
Zum gebrauch nimm einer Erbiß groß davon/ ſtreich es an die Augenlieder/ und in die Ecklein.
Jtem/ nim̃ ein vierfach zart Leinin Tuͤchlein/ in gerechten Brandtenwein gedunckt/ darinn weiſſer Zuckercandi vergangen/ und thue es uͤber die Augen/ ziehet wunderlich die Hitz auß.
Oder nim̃ Eyerklar/ zerklopffs mit Roſen-Waſſer/ und zeuch einen zarten Hanff dardurch/ und bind ihn mit einer Laßbinden übers Genick.
Oder nimm friſche ſüſſe Aepffel/ ſieds mit Roſen-Waſſer zu einem Muͤslein/ thue zubereiten Blutſtein/ und ein wenig Saffran/ oder nur Saffran allein darunter/ zeuch ein doppelt Tuͤchlein dardurch/ und binde es laulecht uͤber die Augen.
Oder binde uͤber rothe und boͤſe Augen Holunder Schwaͤmlein/ ſo zuvor in einem friſchen Brunnen-Waſſer naß gemacht worden/ es ziehet alles auß.
Oder nimm das weiſſe vom Ey/ zertreibs wohl mit Roſſen-Waſſer/ und netze ein Haͤnffin Werck wohl darinn ab/ und legs im Nacken mit einem Tüchlein uͤber.
Von einem Moͤnch zu Wien iſt folgendes Augen Waſſer mitgetheilet worden.
Nimm bereiter Tutiæ in der Apothecken/ 1. Loht/ Aloe 3. Quintl. Saffran 1. qu. fein Zuckers 14. Loht/ Naͤgelein 1. qu. Malvaſir/ Roſen-Waſſer/ jedes anderthalb ℔. Rautenſafft 1. Loht/ und miſche es.
Wider die Faͤll und Haͤutlein uͤber die Augen/ braucht man anfangs Rettich-Waſſer; oder weiſſen Vitriol/ in einem Brunnen- oder Roſen-Waſſer; oder ein Erbis groß vom Pülverlein/ durch einen Federkiel ins Aug geblaſen.
Ungewaſchen Wachtelſchmaltz/ in einem Glaͤslein/ an die Sonnen geſetzt/ und mit ſelbigem Oel/ darin man klein geſiebten Kuͤchelzucher thun ſoll/ die Augen mit einem Federlein beſtrichen/ nimbt auch die Faͤll hinweg.
Mit folgendem Augen-Waſſer ſoll einer/ ſo zehen Jahr ſtarrblind geweſen/ wieder zu ſeinem Geſicht gelanget ſeyn:
Nimm Eppich/ Fenchel/ Rauten/ Eiſenkraut/ Betonien/ Benedicten/ Gamanderlein/ Feld-Cypreß/ Bibernellen/ Augentroſt/ Klee/ jedes gleichviel: zerſtoſſe ſie/ und gieſſe eines Knaben Harn daruͤber/ beſtreiche die Augen damit/ und thue auch ein wenig davon hinein.
Sonſten ſoll auch Starrblindheit/ und Starr-Fehl/ Narden-Samen zu einem Pulver geſtoſſen/ und mit Veiel-Wurtz-Oel in die Naſen geſtoſſen/ curiren: Jtem/ nimm Schellkraut-Safft/ duͤrr Wurtz- Safft/ jedts 2. Loht/ und Jungfrawn Honig 4. Loht/ miſche/ und thue davon deß Tags 3. oder vier mal jedes mal 3. oder 4. Troͤpfflein in die Augen.
Vberſtilpt Flarr-Augen hilfft gruͤn Waſſer Eppichkraut geſtoſſen/ den Safft außgedruckt/ und in die Augen gethan.
Gerunnen Blut in den Augen/ zertheilt und vertreibt Roͤmiſcher Kuͤmmel zu Pulver geſtoſſen/ mit Rauten-Safft vermiſcht/ und ein Banmwoll darein genetzt/ und warm uͤber die Augen gelegt- Augen ſo blutig von Fluͤſſen/ curiret Peterlinkraut/ mit Aloepatik geſtoſſen/ und mit Frauen-Milch/ wie ein Pflaſter/ gemacht: oder weiche die Broſam von warmen Weitzen-Brodt in Wein/ und legs deß Tags drey oder vier mal/ Pflaſtersweiſe/ warm uͤber.
Fenchel- und Augentroſt-Waſſer iſt auch gut.
Jtem/ Turter-Tauben-Blut; item ein newer Kaͤß/ ohne Saltz/ mit Honig vermiſcht/ und auffgelegt.
Zu allerley Augen-Gebreſten findet man im Maͤyen/ an den Wacholder-Stauden/ weiche Schwaͤmme/ wie ein Mus/ und gelbfarbig/ die nim̃ herab/ und thue ſie in ein Glas/ ſetze es an die Sonne/ ſo wird ein Waſſer darauß/ daſſelbe ſeiche durch ein Tuch in ein anders Glas/ und ſetze es deß Morgens/ in einen Ameishauffen/ ſo wirds gar ſchoͤn lauter und dienet fuͤr Menſchen und Vieh.
Allein muß auch der/ ſo gute Augen behalten wil/ ſich vor vielem gebrauch deß Knoblauchs/ Zwibel/ Lauch/ Bonen/ Linſen/ Senffs/ Pfeffers/ und ander er gar hitziger Sachen/ auch ſtarcken Weins/ deß Bads/ groſſen Winds/ Feueꝛs/ Staubs/ Nuſſen/ und der Sonnen Straalen mit unbedecktem Haupt huͤten.
Wider die Geſchwulſt der Augenlieder/ ſo einem Gerſtenkoͤrnlein gleich/ iſt am beſten/ nichts zu gebrauchen/ oder das Aug nicht reiben; dañ ſolch Koͤꝛnlein ſelbſten in 3. oder 4. Tagẽ hinweg gehet.
Gleichwol thun Theils Augentroſt- oder Roſen-Waſſer/ oder das Oel von Erdwuͤrmlein darfuͤr brauchen.
Wider die hitzige Blaͤtterlein/ oder Pfuͤtzlein in den Augen/ iſt im anfang gut das Waſſer von Cithoꝛi Blumen/ oder Baldrian/ oder Meyen-Bluͤmlein.
Gruͤndige Augbrauen heilt der Safft deß Senffs mit Honig angeſtrichen.
Oder Camillen im Waſſer geſotten/ und wie ein Pflaſter uͤbergelegt.
So einem Eiſen/ Stein/ oder dergleichen in ein Aug geſprungen/ nim̃ Haſen-Schmaltz 3. Loht/ Vorwachs 1. Loht/ gelben Agtſtein 1. quintl. Magnetſtein anderthalb quintl. machs zur Salben/ und legs Pflaſterweiß uͤber das Aug.
Von andern Zuſtaͤnden der Augen/ und wie denen zu huͤlff zu kommen; als von der Roͤthe der Augenlieder; fuͤr ſtaͤts weinende Augen/ und Verhuͤtung deß zunehmenden Fluſſes: Jtem/ wie deß Augapffels Schwinden und Abnehmen vorzukommen: der Augbrauen Haar vertreiben:
Augen- Blut/ Streich und Wundmaſen/ von Fallen/ Schlagen/ oder Stoſſen/ heilen:
Augen-Eyter vertreiben:
Augen-Fiſteln heilen:
Augen-Fleck/ und Negel vertreiben:
Augen-Geſchwaͤr; Augen- Geſchwulſt, Augengilb: Augen-Klopffen: Augen/ ſo zu Nacht das Liecht nicht leiden moͤgen:
Augen- Narben: Augen-Umblauffen:
Augen-Woͤrner:
Augen-Winckel-Geſchwaͤr:
Augen-Zwizern/ zu heilen/ und vertreiben; Sihe/ die jenige/ ſo von der Augen-Cur inſonderheit geſchrieben; und erhole dich inſonderheit Rahts bey den Aertzten/ wie auch oben im Eingang Andeutung geſchehen.
Dieſes kan zum Beſchluß/ wieder das Jucken und Beiſſen der Augen hinzu gethan werden/ daß ſolches der Roͤmiſche Kuͤmmel zu einem ſubtilen Pulver geſtoſſen/ und mit Eyerweiß zu einem Waſſer gemacht/ und in die Augen gethan/ benimmet: fuͤr die beiſſende Hitz-Blaͤtterlein aber nimm Eiſenkraut-Waſſer 3. Loht/ Schelkraut-Waſſer/ Fenchel- und Augentroſt-Waſſer/ jedes anderthalb Loht/ vermiſche ſie/ waſche die Augen damit/ und netze leinene Tuͤchlein darinn.
Die LVIII. Frag/ Hat man auch Mittel wider den Auſſatz?
ES iſt der Auſſatz unter allen Kranckheiten/ wie Theils wollen/ die allerabſcheulichſte.
Dann er vergifftet den Leib/ daß ſeine Glieder davon gefreſſen/ und verderbt werden/ daß ſie zu Zeiten ſtuͤckweiß ab fallen.
Die Naſen wird krumm/ breit und eingefallen; Haar/ Bart/ und Augbrauen gehen auß/ die Stimme wird heiſcheꝛ/ der Athem ſchwer/ keichend und ſtinckend/ es entſtehet ein unmaͤſſiger Durſt/ Erhart- und Aufflauffung deß Miltzes/ unnatuͤrliche Hitz der Leber/ und Nieren/ erſchreckliche Traͤume/ und Drucken; Wind/ Blaͤſte/ Verſtopffung deß Leibs/ Geſchwaͤr an Fingern und Zehen/ Spalt- und Hinfreſſung der Naͤgel/ ſchwartz und uͤbel ſtinckend Eyter/ hin und wieder am Leib/ hitzige/ rauhe/ muͤhſame/ beiſſende Schuppen/ Rufen/ und Blattern/ Ungleichheit an der Haut/ Erſtarrung der Schenckel/ Verderbung der natuͤrlichen Farb/ und dergleichen; wiewol bey einem mehr/ als dem andern.
Dann viererley Arten deß Auſſatzes ſeyn: als 1. Elephantia. oder Elephantiaſis, da der Leib/ oder auffs wenigſt/ das Haupt/ alſo auffgeſchwollen wird/ daß man ſagen moͤchte/ er vergleicht ſich einem Elephanten; oder aber/ wegen der Haut/ ſo eines Elephanten Leder gleich wird.
Man nennet dieſe Art auch einen allgemeinen Krebs; Jtem/ die Malazey.
2. Tyria, von der vergifften Schlangen Tyro, da dem Krancken die Haut etlich mal mit groſſem hitzigen/ und ſcharffen Schmertzen abgehet/ auch andere Menſchen/ ſo umb einen ſolchen ſeyn/ vergifft/ und befleckt werden.
3. Vulpina, wann die Haar außfallen/ als wie einem Fuchs/ der auch letzlich verſchmacht/ und außdoͤrret.
Und dann 4. Leonina. wann die Hitze gleichſam die Glieder verzehret/ und endlich gar die Unſinnigkeit erfolget.
Die Urſachen deß Auſſatzes ſollen ſeyn/ vergiffter Athem/ groſſer Zorn/ langes Trawren/ Forcht und Kleinmuͤhtigkeit/ langer Gebrauch Melancholiſcher Speiſen/ ſonderlich alter Kaͤſe/ Pfinnigs Schweinen/ und geſaltzenen Fleiſches/ auch der geſaltzenen Fiſch.
Jtem/ hitzige Leber/ erhitzt verbrennt melancholiſch Gebluͤht.
Wie man aber den Auſſatz erkennen ſolle/ davon haben unterſchiedliche/ und auß denſelben auch D. Daniel Dinckel/ geſchrieben.
Theils ſagen/ wann man gepulvert Bley/ nach der Aderlaß/ in das Blut werffe/ und es untergehe: Jtem/ ſo der Eſſig/ oder die Laugen auff dem Blut anfahe zu ſieden: oder es ſich mit dem friſchen Waſſer vermiſche; ſo bedeuet es den Auſſatz.
Theils nehmen ein friſches Ey/ thuns in ein Geſchirr/ und laſſen daruͤber zu Ader und brechen alsdann das Ey auff/ iſt es/ als wann es geſotten waͤre/ ſo ſeye allbereit der Auſſatz vorhanden.
Aber auff die vorgelegte Frage zu kommen/ ſo will man/ wann der Auſſatz uͤberhand genommen/ die Roͤte der Augen/ und eine ſpitzige Naſen darzu gelangt/ ſo ſey es gethan/ und koͤnne man nicht mehr helffen: aber wol im Anfang/ mit Raht eines erfahrnen Artztes: allein muß man es nicht lang anſtehen laſſen; wie es etwan Theils zu thun pflegen/ und dardurch nicht allein ſich ſelbſt; ſondern auch andere ins Verderben bringen.
Dann durch das Geſchirr/ darauß ſolche Leut getruncken/ durch die Speiſe/ davon ſie gegeſſen/ von ihren Kleidern/ Beyſitzen/ Beyſchlaffen/ Anhauchen/ andere/ ſonderlich die/ ſo ihnen foͤrchten/ mit dem Auſſatz angeſteckt werden koͤnnen; als wie mit der Frantzoſen Kranckheit/ oder Peſt.
Theils brauchen anſangs die Aderlaß/ und von auſſen/ Schwefel-Oel mit Roſen-Waſſer.
Jtem/ Erdrauch-Safft/ 3. mal in der Wochen/ jedesmal zwey oder drey Loht/ deß Morgens nuͤchtern getruncken/ und beharren damit ein gantzes Jahr.
Folgends Waſſer Benedicti Flaventini von Bononien/ ſolle den Auſſatz/ Krebs/ und andere boͤſe Geſchwaͤr in kurtzer Zeit/ ohne einiges Mahl/ heilen.
Nimm Feilſpaͤn von Gold/ Silber/ Eiſen/ Kupffer/ Bley/ und geſtoſſenen Storax/ jedes ſo viel du wilt; laß es in eines Knaben Harn/ der eitel Wein getruncken/ einen gantzen Tag erweichen: thue es alsdann herauß/ und behalte den Harn in einem Glaſe:
nimm hernach obgemeldte Feilſpaͤne wieder/ laſſe ſie einen Tag in dem allerbeſten Wein erbeitzen; den dritten Tag lege es in Fenchel-Safft/ den vierten in Weibermilch/ die einen Knaben ſeuget/ den fuͤnfften in Eyerklar.
Wann dieſes alles geſchehen/ ſo thue es in eine wolverlutirte Retorten/ mit ſampt einem groſſen untergeſetztem Geſchirr/ damit die Duͤnſte nicht herauß kommen; mache erſtlich ein gelindes Fewerlein/ ſteige mit dem Fewer allgemach auff/ und ſo ſehr biß alles Waſſer herauß gefloſſen iſt/ und behalts in einem wolvermachten Glaß.
Sihe obgedachten D. Dinckel d. L. quæſt.
2. D. Cocum, in expl. lib. de Anima Philip. D. Samuel Hafenreffer de Cutis Affectib. lib. 1. c. 15, p. 106. ſeqq. Micha.
Bapſt/ in ſeinem Artzney- und Wunderbuch/ und andere mehr/ und darunter ſonderlich Chriſtoph.
Wirſung/ in ſeinem Artzney-Buch/ part. 5. c. 4. da er gar viel vom Auſſatz/ auch deſſelben Cur/ und wie man ſich in Ordnung deß Lebens/ und in andere weg/ zu verhalten ſchreiben thut.
Die LIX. Frag/ Wie geſchehen die Bruͤch/ und wie iſt damit zuverfahren?
wie auch/ und fuͤrs ander/ mit den Beinbruͤchen?
WAS das Erſte anbelangt/ ſo hat die Natur zu hinderſt an das mannlich Glied ein geruͤmpffet rauch Saͤcklein/ oder Beutelein/ gehenckt/ darin die Gromen bewahret/ und erhalten werden.
Dieſem begegnen nun mancherley Bruͤch/ welche die Lateiner mit einem gemeinen Namen/ Herniam, nennen/ und die ſich alle in gedachtes Saͤcklein ſencken.
Ein andere Art deß Bruchs iſt/ ſo in dem Nabel/ darob/ darumb/ oder neben der Scham/ es ſey an Manns- oder Weibs-Perſonen/ geſchiehet.
Urſachen diß Bruchs ſeynd aͤuſſerliche/ und innerliche.
Durch aͤuſſerliche entſtehen ſie entweders auß Fallen/ Stoſſen/ harter Arbeit/ ſchwerem Ttragen/ ſtarckem Schreyen/ und Blaſen/ und ſonderlich wann der Leib wol geſpeiſet iſt/ eilendem Lauffen/ und herben Huſten.
Die innerliche entſtehen daher/ wann ſich das Gedaͤrm oder deſſen Haͤutlein/ oder Netzlein/ nicht an ſeinem oedentlichen Orth erhalten kan/ auff den Nabel/ Scham oder Sack/ ſincket: deßgleichen auß Wind/ Feuchtigkeit/ oder grobem melancholiſchen Blut.
Wie aber ſolchen zu helffen/ muß man bey den Wund- und andern Aertzten/ ſich hieruͤber Rahts erholen.
Sihe auch Wirſungs Artzney-Buch/ part. 3. cap. 3. da er von allerley Bruͤchen weitlaͤuffig handelt.
Man lobet ſonſten das Wundkraut-Waſſer/ etliche Tage nacheinander getruncken/ und die zerknitzſchte Blaͤtter davon aͤuſſerlich auffgelegt.
Oder nimm Wintergruͤn/ heidniſch Wundkraut/ jedes gleichviel/ ſeuds in gutem Wein/ und trincke alle Tage einen Monat lang nuͤchtern davon: nim̃ auch Hirſchen Unſchlitt/ und Binpech/ iedes ein Pfund/ Wachs ein halb Pfund/ mache eine Salb/ und lege ſie daruͤber: ſoll eine Geheimniß ſeyn.
Wann den Kindern das Naͤblein außgangen/ ſo pflegen die Weiber auß Sauerteig/ Brantenwein und Saltz/ ein Muͤslein zu machen/ und dem Knaben uͤbern Nabel zu legen.
Ein Gebrochener ſolle von einem Trunck deß Weggras/ oder Wegtritt-Waſſers/ ſein geheilet worden.
Sonſten ſagt einer/ wann man deß Weggraskraut zwey Haͤnd voll nehme/ ein halbe Maß Wein daruͤber ſchuͤtte/ koche/ morgens und Abends von trincke/ ſo werde man in 5. Tagen wieder geſund.
Wann einem das Gedaͤrm herab faͤllt/ ſoll er Tag/ und Nacht Kraut/ mit Eſſig wol zerſtoſſen/ warm daruͤber legen/ ſo ſey es ein bewehrte Artzney.
Der Trunck zu ſolcher Zeit/ Wacholder- Wipfel/ Salbey/ Weinrauten/ Zimmet/ Anis/ Wein mit halb Waſſer vermenget/ und in einer Kannen geſotten.
Was das 2. nemlich die Bein-Bruͤche anbelangt/ ſo ſeyn darzu abermals die Wund-Aertzt zugebrauchen.
Man pflegt das verraͤnckte Glied wieder an ſeinen Ort zubringen/ hernach gekochten Lein/ oder warm Oel/ oder die Bruͤhe von gekochten Schafs- Fuͤſſen/ darauff zu legen: anderm Weg aber das Glied außzudenen/ hernach den Rucken zu ſchmieren:
Bocks-Blut mit Eſſig iſt auch gut darzu.
Fuͤr Beinwachs nimbt man Ammon.
℥ij. Euphorb. Pyretr.
ana ℈j. Sal. nitr. ℈s, Ceræ. Ol. Roſ. q. Suf. mach ein Pflaſter darauß/ ſo man auff einem Leder uͤber Beinwachs leget.
Man ſagt/ ein Menſch ſolle 219. Bein haben.
Auß den Wunden ſolle Bibenellen Wurtzel zerſchnitten/ und geſtoſſen/ und darnach wie ein Pflaſter uͤbergelegt/ Beinziehen:
Beinſprieſſen aber Galbenſafft auff ein Tuch geſtrichen.
Beſchaͤdigt Bein heilet das Gruͤnkraut der gelben Ruben/ uͤbergelegt.
Folgendes Bein-Bruch.
Pflaſter wird gelobet: nimm Hartz acht Loht/ Wachs 8. Loht/ Roſen-Oel ein halb Loht/ laß zergehen/ und mach mit eim halb Loht Drachen-Bluht mumiren/ Maſtix/ Weyrauch/ jedes ein Loht/ Bonenmeel/ Camillen-Pulver/ jedes ein Loht Bol. Armen. zwey Loht/ Arab. Gummi ein Loht/ ein Pflaſter.
Weitzenbruͤhlein ſeyn beydes eine gute Speiß/ und heilſame Artzney darzu.
Sonſten nimbt man Gerſtenmeel ſechs Loht/ und Weyrauch/ zu einem ſubtilen Pulver geſtoſſen zwey Loht/ miſche es/ und machs mit Eyerweiß zu einem weichen Pflaſter/ das ſtreich auff ein Tuch/ legs uͤber den Bruch/ und verbinde denſelben gerings umbher wol/ daß er nicht voneinandtr gehen mag/ und laß ein Tag etlich darauff liegen/ biß der Bruch wider geheilet iſt.
Das geſchicht bald/ weñ er nur recht eingerichtet wird.
Die LX Frag.
Was dienet wider der Blaſen Zuſtaͤnde?
DJE Blaſe oder Blatter iſt von zweyen ſtarcken Haͤutlein/ die ob aneinander heften/ zuſammen geſetzt/ darinn das innerſt faſt zwier ſo dick/ als das aͤuſſerſt/ und nicht vergebens alſo iſt/ damit es der Schaͤrffe deß Harns deſto ſtatlichern Widerſtand thun moͤchte.
Dieſe werden von einer weiſſen ſchleimerigen Materi erſchaffen/ mit welchem weiſſen Geaͤder/ ſie an vielen Orten zwiſchen beyden Haͤutlein/ mit mancherley Rencken/ ſambt etlichen Aederlein/ vom Hertzen und Leber/ durchzogen wird/ damit ſie die Feuchtigekit von den Harn-Gaͤngen/ ſo von den Nieren biß hieher reichen/ an ſich ziehen/ und in die Blater fuͤhren.
Wirſung/ im 3. Theil ſeines Artzney Buchs cap. 18. p. 368.
c.
Es ſeyn aber gedachte Gaͤng ſo klein/ und eng/ daß ſie in den todten Coͤrpern weder geſehen/ noch gefunden werden/ wie daß die Blattern der Thiere anzeigen/ die dermaſſen beſchloſſen ſeye/ daß weder Wind/ noch Waſſer dardurch dringen mag.
Jn Manns-Perſonen liegt die Blaſe nahend bey dem Maßgang/ erſtrecket ſich mit dem Hals/ ſo fleiſchern iſt/ krumb/ ſchier wie ein Lateiniſch S gebildet/ groß und lang/ biß zum Anfang deß maͤnnlichen Glieds; aber bey den Weibs-Perſonen iſt ſolcher Hals etwas hoͤher/ denn das Mundloch der Baͤrmutter/ iſt kurtz und weiter; derhald ben ihnen auch leichter/ dann den Maͤnnern/ am Stein zu helffen iſt.
Jm Anfang/ und rund um̃ den gedachten Blatter-Hals/ iſt ein Maußechtig Fleiſch/ daß die Harn-Gaͤnge ſo lang beſchloſſen haͤlt/ biß der Menſch zu harnen begehrt.
Sie iſt im Menſchen viel groͤſſer/ dann in andern Thieren/ mag auch gar weit/ außgedehnet werden/ damit ſie/ wann es die Noht erfordert/ viel Waſſer faſſen moͤge.
Wann die Blatter in ihrem ſelbſt eigenen Weſen zerſtochen/ oder loͤchericht wird/ iſt Sie unheilſamb; Aber der Blater-Hals wird ohn Pflaſter und Hefften/ allein durch den Harn geheilt.
Unter den Thieren haben allein Blattern/ die/ ſo lebendige Frucht gebaͤhren; Was aber Eyer legt/ und das Gewuͤrme (die einige Schildkrot außgenommen) manglen ihr.
Dieſe Blater nun/ iſt von der Natur/ zu einem Gefaͤß deß Harns verordnet/ und dem Leib ein nothwendiges Glied.
Es hat aber daſſelbe auch mancherley gefaͤhrliche Gebrechen/ als Grieß/ Stein/ hart Harnen/ deß Harns gaͤntzliche Verhaltung/ Schmertzen/ Zwang/ Harnwinde/ ſo zu Zeiten nicht allein Hitz/ und brennenden Harn/ ſondern Geſchwulſten/ und toͤdliche Geſchwaͤr verurſachet.
Idem Wirſung/ d. L.
Es dienet aber zur entzuͤnten Blaſen Endivien-Waſſer/ morgens und abends getruncken.
Blaſen-Feuchtigkeit vertreibt Spitzmuͤntzkraut gepulvert/ und mit Gerſtenmeel zu einem Pflaſter gemacht/ und warm unter den Nabel gelege.
Sonſten dienen Camillen/ Fenchel/ Peterlin/ Calmus/ Muſcatenuͤß.
Oel/ 2. oder 3. Tropfflein eingenommen.
Die Geſchwaͤr der Blaſen heilet Gerſten- Waſſer mit Zucker getruncken/ Kleyen Bruͤhlein/ Reiß/ Amelmuͤslein mit friſch gemolckner Milch bereit/ geſſen.
Gruͤndige Blaſen aber heilet Suͤßholtz/ mit ſuͤſſem Wein getruncken/ oder die Wurtzel in Waſſer geſotten.
Blaſen reiniget Alant/ Weggras-Safft/ Steinbrechkraut-Waſſer/ Wacholderbeer-Waſſer/ Fuͤnffſingerkraut-Waſſer/ Erdbeer-Waſſer/ morgens und abends/ jedesmal 4. oder 5. Loht/ getruncken; item Anis.
Blaſen-Schleim fuͤhret auß die Bruͤhe/ darinn Eibiſch-Wurtzel gekocht worden/ getruncken.
Blaſen-Verſtopffung hilfft Wulkraut (verbaſcum) in Wein/ oder Waſſer geſotten/ und davon getruncken.
Jtem/ iſſe von Spargen/ oder trincke Gras-Waſſer/ abends und morgens/ jedesmal 4. oder 5. Loth.
Blaſen-Schmertzen vertreibt Roͤmiſch Kuͤmmel in einem leinen Saͤcklein eingerigen/ in Wein geſotten/ darnach mit zwey Tellern außgedruckt/ und darnach gar warm uͤber den Nabel und Bauch gelegt.
Daß die erloͤcherte Blaſen unheilſam ſeyn ſolle/ iſt oben gemeldet worden.
Es thut gleichwol einer ſagen/ wann man nehme Weinrauten 4. Haͤnde voll/ Beyfuß/ Lein-Samen/ Fœnigrek-Samen/ alle ein wenig groͤblich zerſtoſſen/ und jedes zwey Haͤnd voll/ und dieſe Stuͤck in einen leininin Sack thue/ ſie wohl in einem Kaſten: oder flieſſendem Waſſer ſiede/ und ferner darzu auff die vier oder fuͤnff Pfund Baumoͤl nehme/ wohl mit einander zu ſieden/ und in ſolchem Lenden-Bad (ſo auch den verhaltenen Harn treibe) den Krancken alle Tag zwey mal/ und etwann ein Stund oder drey baden laſſe/ ſo werde die erloͤcherte Blaſe wieder zu recht gebracht.
Die LXI. Frag.
Woher entſtehet die Harnwinde/ oder kalte Seiche/ deren in der vorgehenden Frag gedacht worden?
VNter dieſem Wort werden alle Zufaͤll/ ſo den Harn verhindern/ verſtanden: welches geſchicht:
1. Wann ſich der Blatterſtein fuͤr die Brunnen-Roͤhre legt/ den Harn verhaͤlt/ oder ein ſolches Außdehnen deß mannlichen Glieds/ und der Vorhaut macht/ daß dieſes/ ſampt dem Stein die Harn-Gaͤnge verſtopfft.
2. Wann man hart/ langſam/ und mit Schmertzen harnet/ welches gemeiniglich mit Reiſſen und Brennen deß vordern Theils am mannlichen Glied geſchiehet.
3. Da man offt harnen muß/ das Waſſer doch nur troͤpfflend außfleuſſt: wird ſonſt ſtranguria geuant/ und entſtehet/ wie auch der vorgehende Zuſtand auß Schaͤrffe der Materien/ und deß Harns/ oder aber auß Schwachheit der Maͤußlein/ und behaltenden Krafft.
Dann wo ſcharffe oder beiſſige Materi in die Blatter kombt/ ſo reitzet ſie den außtreibenden Gewalt ohne unterlaß/ das/ ſo zugefloſſen iſt/ von Stund an außzutreiben.
Jſt aber die behaltende Krafft ſchwach/ ſo kan ſie auch die allergeringſte Beſchwerniß nlcht gedulden/ ſondern laͤſſt die verflieſſen.
4. Da der Harn gar verhalten wird/ entweder auß Hitz/ Erhartung der Harn- Glieder/ Schwachheit der außtreibendẽ/ und macht der an ſich haltenden Krafft: item/ ſo ſich zeher dicker Schleim für die Harn-Straſſen legt: item/ verſamblet/ und verſtocktes Blut in die Blatter kombt/ und die Harn-Wege verlegt/ ſo gewoͤhnlich denen wiederfaͤhrt/ ſo hart gefallen ſeyn.
Deßgleichen/ wann die Nieren mit ſampt der Blatter/ erſchwoͤren: item/ wann ein langes verhalten deß Harns geſchicht.
Und hiemit iſt die vorgelegte Frag beantwoꝛtet.
Weilen aber bey den vorigen auch Artzney-Mitteln angehenckt worden: als geſchiehet es auch allhie.
Und erſtlich brauchen die Aertzte zu Padua etliche Pillullen/ ſo ſie vor dem gemeinen Mann gar heimlich halten ſollen/ nemlich ein Scrupel der Pillulen von Maſtix/ oder von 3. Stuͤcken/ oder der Magen- Pillulen/ mit 2. Graͤnen deß guten wilden Cucumer-Saffts/ und machen eine Pillule darauß/ die ſie dor dem Nacht-Eſſen eingeben; welche im Einnehmen nicht beſchwehrlich iſt/ und das auffbehaltene Waſſer gewißlich reiniget.
Ein geheimes Mittel den Harn zubefoͤrdern/ wann derſelbe ſonderlich deß Grieſſes halber nicht fort will/ iſt von einem guten Freund/ in Jtalianiſcher Sprache/ mitgetheilet/ dieſes:
Nimm die Wurtzel von der Faͤrber-Roͤthe/ Gengeuo, die Wurtzel deß Galgant aus den Morgenlaͤndern/ und die Eyer- Schalen der Eyer/ auß denen die Huͤnlein kommen/ wann ſie außgeſchloffen ſeyn/ jedes Stuͤck ſo viel/ als deß andern/ dieſelbe thue zu einem gar ſubtilen Pulver ſtoſſen/ laſſe ſie durch ein gar zart haͤrin Sieb lauffen/ und gib davon dem Krancken/ wann er gantz nuͤchtern/ ſo viel als ein Gold-Cronen wigt/ mit einem Bruͤhlein/ oder warmen Wein ein.
Sonſten braucht man auch/ wann man das Waſſer nicht machen kan/ Krebs-Augen/ und Haͤrings- Blaſen/ geſtoſſen/ in Wein geſotten/ und warm getruncken.
So haͤlt man folgendes fuͤr ein gewiſſes Mittel zu dem geſtandnen Harn/ Harn-Wind/ und troͤpfflicht harnen:
Nim̃ Peterlinkraut/ ſtoſſe und roͤſte es in friſchem Butter/ oder Baum-Oel/ ſchlags darnach warm/ wie ein Pflaſter/ uͤber das Gemaͤcht/ und neben herumb.
Man braucht auch weiſſen Weirauch: Jtem/ ein halbes Quintlein der Haͤuslein/ darinnen die Eichein wachſen/ klein gepulvert/ und mit Wermut-Waſſer/ oder weiſſen Wein getruncken.
Oder nim̃ einen guten Trunck Malvaſier/ thue darzu ein Loht/ oder mehr friſch Baum-Oel/ und trincks miteinander; oder ſchmiere den Nabel mit Unſchlit; oder den Schoß/ und Nabel mit Agſtein-Oel.
Einer ſchreibt/ daß der jenige von der Harnwende/ oder kalt Seiche/ nicht mehr geplagt werde/ welcher ein brennend Tamarisken-Holtz/ mit ſeinem eignen Harn außloͤſche.
Und ein anderer ſagt/ wann man von breitem Wegrich trincke/ und darzu geſtoſſnen weiſſen Agſtein/ und Meelbyren-Samen (Palituti ſemen) thue/ und mit Wein eingebe/ ſey es als ein gutes Mittel/ dardurch einem geholffen worden/ der in 15. Tagen nicht hab harnen koͤnnen.
Einer lobet folgende Latwerg: nimm Spicanardi anderthalb Quintl. Eppich-Samen/ Maſſilianiſch Zim̃et/ Erdrauch- Samen/ der Blumen von Kuͤnigundkraut/ jedes ein quintl. Blumen von Spargen 3. Qu. Steinbrech-Wurtz/ Süßholtz/ jedes 2. quintl. Mannstreu-Wurtz auch ſo viel/ Frauen-Haar 3. quintl. Anis 2. quintl. Zucker 4. Loht/ Saurampffer-Syrup und von den fuͤnff Wurtzeln Safft 6. Loht darauß ein Latwerg zu machen.
Sonſten eroͤffnet und reiniget die Harngaͤng/ eingemachte Alant-Wurtz/ Hirſchzungen Wein/ Peterlin/ Liebſtoͤckel: und befoͤrdern den Harn die aͤuſſerſte Schelffen von Pferſich Kern/ klein gepuͤlvert:
Jtem/ Knoblauch geſchnitten/ in ein Glas mit Waſſer gethan/ und nach zweyen Stunden getruncken: Jtem/ ſo man nicht harnen kan/ ſo zerſtoſſe man Meerrettich-Wurtz klein/ roͤſte ſie mit Butter/ und legs warm uͤber die Scham.
Alſo dienet folgendes Mittel wider das ſchwerlich Harnen/ nimm Lorbeer 2. Loht/ Wacholderbeer 1. Loht/ 3. Knobloch Haͤupter/ zerſtoſſe alles/ thue darzu ein Hand voll Gerſten Kleyen/ geuß 2. Pfund weiſſen Wein daruͤber/ ſied es/ biß es dick/ wie ein Pflaſter wird/ ſtreichs auff ein Tuch/ und legs uͤber die Scham: ſolle probirt ſeyn.
Jn dem Troͤpffleins Harnen gebrauchen theils die Laͤuſe/ dieweil ſie in allen verſtopffungen die Kraft zu eroͤffnen haben/ auch in der Gelbſucht/ wegen ihꝛer Waͤrme/ und Feucheigkeit:
Jtem wird die Herings Seel/ oder Herings-Blaſe gepulvert/ und eingeben/ gelobet; Jtetem Peterlin-Waſſer/ die Blum von Ritterſporn: item Dillen- und Scorpion-Oel in die Ruthen gethan.
Jtem die Wurtzel von Lorberbaum die Rinden von Roſmarin- und Am̃ey-Samen/ jedes 1. qu. zu Pulver gemacht/ und eingeben in einer Bruͤhe Als ein alter Artzt zu einem/ der das Waſſer nicht laſſen kunte/ geholet worden/ hat er ein Geiß laſſen bꝛingen/ ſo er vor ſeinen Augen abzuſtechen bevohlen/ deren Blaſen er ihm zu trincken geben/ davon er ſtracks geſund worden.
Fuͤr die Harnruhr/ oder ſtaͤtigs Außflieſſen deß Harns/ machet man ein duͤnnes Breylein/ von rein gepulvertem Amelmeel mit Zucker.
Jtem/ nim̃ Gerſtenmeel ein gut theil/ Roſenoͤel ſo viel gnug iſt/ ſeuds mit gutem Weineſſig zu einem Pflaſter/ ſtreichs auff ein Tuch/ und legs uͤber die Nieren/ gib auch den Krancken Gerſtenmüslein zu eſſen; oder Hirſchenmeel/ mit Gerſtenbruͤhe zu einem Brey geſotten/ auſſ ein Tuch geſtrichen/ und warm uͤber den Nabel und Gemaͤcht/ wie ein Pflaſter gelegt.
Wann es bey Nachts im Schlaff geſchicht/ ſo braucht man Eicheln/ mit Myrrhen/ Weyrauch und ſauren Wein/ vor dem Eſſen/ einer kleinen Haſelnuß groß.
Jtem/ wer nicht drucken liegen kan/ der lege nur ein Bonen unter das Mannsglied/ ſo kan er den Harn halten.
Oder man nehme ein gedoͤrrtes Haſen-Gemaͤchte/ oder das Coagulum, Maͤglein/ oder Runnen deß Haſens/ und daꝛzu Gerſtenmeel und Gaͤnſeſchmaltz/ und miſche es untereinander.
Oder nim̃ Geißdreck/ und brenn ihn zu Pulver/ und wenn du deß Nachts wilt ſchlaffen gehn/ ſo thue etwas davon in einen Becher mit friſchem Waſſer und trincks.
Man findet bißweilen einen Fiſch in einem Hecht/ den ſoll man in einem Backofen doͤrren/ daß er ſich ſtoſſen laͤſſt/ und dann denſelben brauchen.
Theils rahten/ wann man bey der Nacht/ unwiſſend/ das Bette benetzet/ daß man ſoll Jgel-Fleiſch eſſen/ und deſſelben feiſte Bruͤhe trincken; oder der Aſchen von einem gebranten Jgel nehmen drey quintlein/ Odermenig zwey Loht/ und der gelben Haͤutlein auß dem Huͤnermagen gepulvert/ 1. Loht/ mit Wein getruncken/ wann man will ſchlaffen gehn.
Oder nim̃ von einer Henne zuber eitem Magen 1. Loht/ Odermenig zwey/ und von der Aſchen eines verbranten Jgels/ drey quintlein/ und mach darauß ein Pulver.
Oder nimm ein halbes quintl. von Rauten/ oder Weinrauten-Pulver/ Abends in einem Wein ein.
Einer růhmet dieſes folgende erfahrne Pulver: Nimm Odermenig 2. Loht/ die innern Faͤllen von den Huͤner-Maͤgen/ die bereitet und auffgedrucknet ſeyn/ ein Loht/ der Aſchen von einem gebranten Jgel drey quintl. ſtoß ſolche Stuͤck zu einem reinen Pulver/ und gib davon ein quintl. mit warmen Wein/ oder einer Bruͤhe/ ehe man zu Bett gehet/ zutrincken.
Jſt eben das hie oben angedeutete Mittel.
Harns-Brennen/ und ſchneiden/ wenden die Pferſich gegeſſen; Jtem/ die Bruſtbeerlein in Getraͤncken und Latwergen gebraucht; Jtem die groͤſſere Braunellen mit Honig gekocht/ und in die Manns-Ruthen gethan/ ſo viel thut/ auch wann Eyter verhanden iſt.
Oder mache ein Pflaſter von Gerſten-meel; Eſſig/ und Roſenoͤl; oder ſchmiere die Roͤre/ und gantze Scham/ mit Lilien- oder Bibergeil-Oel: oder nimm ein quintlein Mithridat/ allwegen über den andern Tag ein/ oder zertreibe Bibergeil/ 20. Gerſten-Koͤrner ſchwer/ in rothem Wein/ und trincke es.
Oder/ gepulvert Amelmeel/ mit rein geſtoſſenem Tragant vermiſcht/ und in Suppen/ oder ſonſt eingenommen.
Alſo lindeꝛt Harnsſchaͤrffe auch rein gepulvert Amelmeel/ mit friſch gemolckner Milch zertrieben/ und mit einer Spritzen warm in die Mannsruthen gethan.
Zum taͤglichen Tranck/ biß es ſich beſſert/ nimm Gerſten 3. Haͤnde voll/ ſchwartze und rothe Bruſtbeerlein/ jedes anderthalb Loth/ Suͤßholtz/ Cucumer-Samen/ Kuͤrbis-Samen/ Citrullen-Samen/ jedes 1. Loht/ Burtzelkraut-Samen/ Lattich-Samen/ jedes drey Quintlein.
Seudt dieſe Stuͤck in 3. maß Waſſers/ den dritten Theil ein/ ſeige den Tranck ab durch ein Tuch/ und trincke bey Tiſch/ und ſonſt davon.
Fuͤrs Blutharnen iſſe Reiß mit Huͤner: oder Fleiſch-Bruͤhe/ und ein par friſchen Eyer-dotter geſotten.
Jtem/ nimm Spargen-Samen/ Peterlin-Samen/ Pfeffer-Kuͤmmel/ jedes gleich viel.
Stoſſe dieſe Stuͤck zu einem reinen Pulver/ und gibs dem Krancken 5. Tag nach einander/ jedesmal ein halb Quintl. mit weiſſem Wein/ deß morgens nuͤchtern und warm zu trincken.
Die LXII. Frag/ Was dienet fuͤr den Brand?
DEß Brands iſt mancherley: inſonderheit aber/ verſtehet man durch dieſes Wort/ den heiſſen und kalten Brand/ darvon der hochberuͤhmte Guilielmus Fabritius, Hildanus, ein eignes Buch geſchrieben hat.
Es iſt aber der heiſſe Brand eine anfahende Erſterbung/ welche gemeiniglich folget den groſſen Entzuͤndungen/ und verderbt die weiche Oerter deß Leibs/ als Haut/ Muſculen/ Blut/ und Hertz-Adern/ Sehnen/ ꝛc.
Oder/ der heiſſe Brand iſt eine anfahende und vollkommene Erſterbung der vorgemeldten Oerter.
Der kalte Brand aber iſt eine vollkoͤm̃liche/ oder gaͤntzliche Erſterbung/ nicht allein der vorgemeldten Oerter/ und der Knochen/ ſondern auch aller andeꝛer veſten und harten Oerter/ in welchen kalten Braͤnden/ die Haut/ das Fleiſch/ Blut/ und Hertz-Adern/ Nerven/ Baͤnde der Geleichen/ ſampt den Knochen/ erſtorben/ und erfaulet ſind/ und je laͤnger je mehr erfaulen/ und in Summa das Gliedmas eyskalt und tod iſt.
Die Urſachen ſolcher Außloͤſchung der Geiſter/ und natuͤrlichen Waͤrme ſeyn dreyerley:
1. Geſchicht es durch eine haͤfftige und groſſe Veraͤnderung einer offentlichen und bekanten Eigenſchafft/ als/ unmaͤſſige groſſe Hitz/ Kaͤlte/ Feuchte und Troͤckne.
2. Auß einer verborgnen/ und unbekanten Eigenſchafft/ nemlich gifftige/ und ſcharffe boͤſe Feuchtigkeiten/ ſie ſeyen gleich in unſerm Leib gezielet/ und fortbracht/ oder durch eine außwendige/ und zufaͤllige Urſach uns zukommen.
3. Wann die Geiſter/ und ſonderlich dieſe/ welche das Hertz/ durch die Pulß-Adern/ den Gliedmaſſen zuſchicket/ auffgehalten werden.
Wann nun eine oder mehr dieſer vorgemeldten Urſachen/ die natuͤrliche Waͤrme/ eingepflantzte Feuchtigkeiten/ und Geiſter der Gliedmaſſen verderben/ vergifften/ oder auffhalten/ verurſachen ſie an dem Ort erſtlich den heiſſen Brand/ und darnach/ wañ demſelben nicht recht begegnet wird/ oder nicht recht begegnet werden kan/ auch den kalten Brand; wie hievon/ als oben erwehnet/ beym ehrngedachten Fabritio, und was fuͤr Mittel zugebrauchen/ weitlaͤuffig zuieſen.
Allhie wird allein/ was man etwan in geſchribnen Artzney-Buͤchern gefunden/ anch muͤndlich berichtet worden/ und ſonderlich wan man ſich aͤuſſerlich gebrent hat/ eingebracht; als ein Maͤhriſche Artzney/ ſo man vor dieſem gar geheim gehalten: nim̃ einen newen glaſurten Hafen/ thue darein anderthalb Maͤhriſche Maß Bach-Waſſer/ ſo auß einem Waſſerfall/ Strudel/ oder Geraͤuſch/ genommen iſt/ und zwey Loht Vitriol/ und laß bey einem Feuer verdeckter ſieden/ doch alſo/ daß kein Troͤpfflein herauß komme/ und etwan zwey oder 3. Zwerchfinger weit eingeſotten werde.
So aber etwas uͤberſotten/ oder verſchuͤttet worden/ ſoll mans außgieſſen und newe Materi nehmen.
Wanns nun geſagt er maſſen eingeſotten/ ſo nimm ein vierfach ſauber Tuͤchlein/ duncks ins Waſſer/ und legs uͤber den Schaden.
Wanns ſchier drucken worden/ ſo nimm ein anders/ und waſch das vorige auß/ laß drucken werden/ und brauchs wider/ ſo du wilt.
Wann kein Waſſer mehr da/ ſo ſeud ein anders/ und brauchs ſo lang/ biß der Brand vergeht.
Solle ſeyn probirt worden an denen/ welchen man hat wollen die Fuͤß/ und Arme wegen deß Brands/ hinweg ſchneiden.
Wann das Waſſer beiſſen thut/ ſo iſts eine gewiſſe Anzeigung der Geſundheit:
ſo es aber nicht beiſt/ darff mans weiter nicht brauchen/ dann keine Artzney mehr an ſelbigem Menſchen hilfft.
Wider den Brand vom Feuer/ oder heiſſem Waſſer/ ſiede Habermeel in gnugſamer Geißmilch/ zu einem Brey/ und legs auff einem Tuch uͤber.
Oder ſtoß Bibernellen-Wurtzel zu reinem Pulver/ und machs zu Bibernellenkraut-Safft/ und Eyerweiß/ zu einem Saͤlblein/ ſo wunderbarheilet.
Oder nimm Amelmeel/ gewaſchen Silberglet/ Bleyweiß/ jedes zwey Loht/ Roſen-Oel/ S. Johanns-Oel/ jedes 6 Loht/ Neuwachs 2. Loht/ zerlaß das Oel/ und Wachs uͤber einer Glut/ laß erkalten/ und waſche ſie drey oder vier mal mit Nachtſchatten- und Hartrigel-Waſſer/ und thue alsdann die andere Stůck rein gepulvert darein/ ruͤhre ſie wol durcheinander/ ſo haſtu eine koͤſtliche Brand-Salb.
Stoſſe Lattich/ und miſche Saltz darunter/ lege es darnach auff/ ehe es Blaſen gezogen/ es ſeye der Brand vom Fewer/ Oel/ oder Waſſer.
Jtem/ iſt auch gut fuͤr dem Brand deß Fewers/ Schwefel/ und deß Buͤchſenpulvers/ Fahrenkraut-Safft/ oder die dürre Wurtzel mit Roſen- oder Brunnen- Waſſer befeuchtet/ ſo einen ſchleimigen Safft gibt/ der vor den Brand nicht zubezahlen iſt: Jtem/ Weibermilch gebraucht.
Epheublaͤtter in Waſſer geſoteen/ und alle Tage friſch uͤber den Brand gelegt/ heilet ihn/ und laͤſſt nichts darzu ſchlagen/ auch keine Kraͤtzen/ oder Maſen werden; ſo ein vornehmer Freyherr ſelbſten erfahren hat.
Jtem/ die innere Rinde von dem Lindenbaum außgebrennt/ und das Waſſer uͤber gelegt; ſo eines Baders zu Wildan/ im Land Steyer/ geheimes Kunſt-Stuͤcklein geweſen.
Roſen-Oel/ und ein Dotter vom Ey/ durch einander geſchlagen/ und damit geſalbet.
Oder/ nimm einen Hafen mit Habern/ geuß ihn voll Waſſers/ laß das Waſſer einſieden/ ſo dann geuß mehr daran/ laß gar wohl einſieden/ darnach druck den Habern auß/ durch ein Tuch/ und ſchmier den Brand damit.
Oder halte alſobald den gebranten Ort gegen dem Fewer/ ſo ziehet eine Hitze die andere auß/ welches mit dem Span.
Wachs oft probiret worden.
Oder lege warmen Kuͤhkoht uͤber.
Oder brauche alſobalden eine Krautbruͤhe/ mit Saltz und Eyerklar; oder Quittenkern.
Einer ſagt/ man koͤnne gluͤendes Eyſen in Haͤnden tragen/ wan man die Haͤnde mit dem Safft von Wildenklee ſchmiere.
Sonnenbrand heilet Brunnkreß/ oder Bachbungenkraut/ zerſtoſſen/ und uͤber Nacht auffgelegt/ und morgens wieder abgewaſchen.
Kaltem Brand ſolle wehren/ auch ſolches offt ſeyn probirt worden/ der Harn von einer Junfrauen die ihre Monatszeit hat/ ein Tuͤchlein darein genetzt/ und auff den Schaden gelegt.
Jtem der außgepreſte Safft von den lebendig geſtaſſenen Krebſen/ damit beſtrichen.
Eine erfahrne Pulver-Leſchung:
Nimm friſchen Beyfuß/ ſtoſſe denſelben wol mit Wein/ druck den Safft herauß/ und gib dem verwunten deß Tags zwey mal davon/ jedes mal auff zwey Loͤffel voll/ oder drey Loht/ zutrincken/ geuß auch ein wenig in die Wunden/ es vertreibt deß Pulvers ſchmertzliche Entzuͤndung/ und nimmt die Vergifftung deſſelben hinweg.
Neſſelbrennen heilet Roſen-Waſſer mit Eyerweiß zerklofft/ und angeſtrichen.
Eine Brand-Salben.
Nimm Huͤnerfeiſte 1. Loht/ weiß Wachs zwey Loht/ Bleyweiß 3. Loht/ Baum-Oel 5. Loht/ Campher ein halb quintlein/ und das Weiſſe von drey Eyern.
Laß die Huͤnerfeiſte/ Wachs und Baum-Oel zergehen/ temperir dann das Eyerweiß/ und folgends die andere Stuͤck darunter/ und lege dieſe Salben auff den Brand/ ſo vergehet der Schmertz/ und heilet.
Vor allerley Brand/ nimm ſiedheiß Baum- Oel/ thue darein ſchwartze Schaaf-Woll/ ſtreichs mit einem Federlein auff ein Werſich-Blat/ oder blaues Papir; ſo voneiner vornehmen Frey-Frauen probirt worden.
Oder ſtreiche Roſen-Oel/ mit Eyerklar auff.
Die LXIII. Frag/ Was dienet wider der Daͤrmen Gebreſten?
DAS Gedaͤrm hat zu unterſt am Magen ſeinen Anfang/ welches mit ſechſerley Arten unterſchiedlich iſt.
Die erſte drey/ und oberſte ſeyn gantz zart und duͤnn/ in welchem ein Theil der Verdawung geſchicht.
Die andere drey Arten ſeynd die unterſte/ viel fleiſchlicher/ und dicker/ damit ſie die Schaͤrffe und Haͤrte deß Kohts deſto minder verlege.
Es werden aber dem Gedaͤrm dieſe ſechs Unterſcheidung/ von wegen ihrer Groͤſſe/ und Eigenſchafft/ ſo ſie zu verwalten haben/ nicht daß es ſechs unterſchiedliche Stůck ſeyn/ gegeben; dann es hanget alles dergeſtalt an einander/ daß man es fuͤr einen einigen Darm halten kan/ der ſich wunderbarlicher weiſe/ durch mancherley Renck/ und Kruͤmme/ im Bauch verwickelt/ und ſich von ſeinem anfang/ biß zum außgang deß Maßgangs/ erſtrecket.
Jhr/ der Daͤrmen Gebreſten wendet Naͤgelein-Oel/ deß morgens drey oder vier Troͤpfflein mit ein wenig Wein eingenommen.
Jtem/ nimm gepulverte Rauten zwey Loht/ gepulvert Roͤmiſch Kuͤmich ein Loht/ miſch mit Honig/ ſo wol geſotten ſey/ mach Stul-Zaͤpfflein darauß/ und brauch jederweilen eines.
Die Daͤrme erwaͤrmet wilder Balſam/ oder Roßmuͤntz/ deßgleichen auch Bergmuͤntz/ in Wein und Waſſer geſotten/ und alſo warm uͤber den Nabel gelegt.
Feuchtigkeit in den Daͤrmen verzehret Spitzmuͤntz-Kraut gepulvert/ mit Gerſtenmeel zu einem Pflaſter gemacht und warm uͤber den Nabel gelegt.
Verſehrete Daͤrm heilet Edel-Leberkraut in Wein geſotten/ und davon getruncken; item Roſen-Oel von hinden zu ſich genommen.
Die Bachbungen mit Oel gekocht/ ſeyn gut zu den verwuͤnſten Daͤrmen.
Verſehrte Daͤrm von der rothen Ruhr heilet Lindenbluͤht-Waſſer/ getꝛuncken.
Jtem/ ein ſtuͤck Netz von einem Schaaf/ zerſchneids/ und roͤſte es in S. Johannskraut-Oel/ und legs alſo warm auff den Bauch.
Das Eingeweid reiniget Rhabarbarum; daſſelbe ſtaͤrcket auch gewuͤrtzter Quitten-Syrup.
Jtem/ reiniget der Schanm von Glaͤſern/ oder Glasgall/ ſo der Glaßmacher Artzney.
Reismuͤslein ſeyn gut in dem Geſchwaͤren deſſelben.
Spargen in der Speiß genuͤtzt/ taugen wieder alle deſſelb gebrechen.
Wermut-Wein/ item Erdrauch/ Peterlin/ Eiſenkraut/ und gemeine dicke Gerſtenbruͤhe/ ſtaͤrcken es.
Daͤrm-Verſtopffung oͤffnen Anis-Wein/ Cubeben/ und Lerchen-Schwamm/ jedes beſonder: item Bruſtbeerlein Latwerg/ geſotten Fingerhutkraut zwey Stunde vor Eſſens/ item/ ſchmieren ſie den Theil deß Magens umb den Nabel mit Haſenfeiſte/ und ungeſaltznem Butter; oder machen Stulzaͤpfflein von Unſchlit.
Wider die Daͤrm-Apoſtem/ nimm gepulvert Camillen 4 Loht/ Leinſamenmeel gepulveꝛt/ Griechiſch Heu/ jedes zwey Loht/ Schweinen-Schmaltz/ 5 Loht/ ſeuds mit einander biß es dick wird/ wie ein Brey/ ſtreichs auff ein Tuch/ und legs warm wie ein Pflaſter uͤber/ es erweichet/ und zeitiget die innerliche Apoſtem deß Magens/ der Daͤrm und Eingeweids.
Die Reißmuͤslein ſeyn auch ſonderlich gut darzu.
Den Afterdarm treibet wider hinein Schweins- Brod-Safft mit Eſſig vermiſcht/ und angeſtrichen: item/ brauche vor deß Maſtdarms/ oder Afftern Außgang/ Wermuht/ ſiede den in Wein/ und behe mit dem durchgeſiegnen Wein den Affter; ſo warm du es leiden kanſt: daꝛnach ſchmier ihn mit Schreibdienten/ und thue denſelben ſittiglich mit einem leininen Tuͤchlein hinein/ und daß ein Tag oder drey: iſt probirt.
Oder/ brauche Camillen/ Beyfuß/ und Wullkraut zum raͤuchern und behen.
Oder ſiede Eiſenkraut in Wein/ und behe den Afftern wol damit/ darnach beſtreich ihn mit weichem Bech und thue ihnhinein.
Jß auch von Reiß.
Oder/ zerlaß Hirſchen-Unſchlitt/ und ſchmiere damit den Afftern warm/ und halte ein warmes Tuch vor; ſo eine erfahrne Artzney.
Oder lege Sternkraut wie ein Pflaſter uͤber.
Zu den Geſchwaͤren deß Hindern braucht man Sanickel-Safft/ oder Waſſer.
Sitzens Gebreſten thut wunder barlich legen eine Spitzmaus zu Pulver gebrant/ und mit Gaͤns-Schmaltz vermiſcht.
Schrunden im Hindern heilet Buchsdorn-Safft angeſtrichen/ oder wie ein Pflaſter uͤbergelegt.
Jtem/ heilet die Verſehrung durchgeſchlagene Kleyenbruͤhe/ auff ein Pfund ungefehr/ von hinden warm zu einem Menſchen gethan.
Oder nimm rein Semel- oder Weitzenmeel/ alt Baum- Oel/ jedes gleich viel/ und ein wenig Bech/ laß dieſe Stück zergehn (doch ſoll deß Bechs nur halb ſo viel als deß Baum-Oels/ ſeyn) darnach thue das Meel darzu/ temperirs zu einer Salben/ und legs warm/ auff leinene Tuͤchlein geſtrichen/ uͤber den Affter.
Heydelbeer-Oel heilet auch deſſelben Schrunden.
Die Hitze deß Afftern vertreibt Saͤwdiſtel: oder Haſenkoͤhl-Safft/ offt damit angeſtrichen/ und Tuͤchlein daruͤber gelegt.
Die Gallaͤpffel in Waſſer geſotten/ und auffgelegt/ ſeyn auch wider deſſelben Hitze: erweichen aber thun denſelben Eichenrinden in Waſſer geſotten/ und ſich darein geſetzt.
Wider das Auffgeſchwoͤllen deß Hindern/ nim̃ Aronkraut/ oder Teutſchen Jngber/ Mauß-Ohrenkraut/ und Wullkraut/ jedes gleichviel/ ſiede ſie in wolriechendem Wein/ und laß ſie wol einſieden/ hernach drucks auß/ und mache davon ein Pflaſter.
Die Würm entſtehen im Menſchen am meiſten auß unordenlichen Speiſen/ die nicht verdaͤuet werden/ als Gemuͤß/ geſottenem Treid/ ſonderlich Weitzen/ item/ wann man bald auffs Eſſen badet/ deß ehelichen Wercks mit vollem Bauch pfleget/ item von friſchen Bonen/ geſaltzenen Fiſchen/ Schweinenfleiſch/ und dergleichen.
Sie wachſen auch gern auß mancherley Trachten/ oder Speiſen/ ſonderlich wo viel roher Fruͤchte genoſſen werden/ darumb ſie ſich auch am meiſtẽ/ umb den Heꝛbſt/ ſonderlich bey den Kindern erzeigen.
Dieſes Wachſen nun geſchiehet zun Zeiten im Magen/ offt in Daͤrmen; und ſeyn deren dreyerley Arten/ nemlich/ lange Keßmaden/ und runde/ ſo in deß Menſchen Eingeweid entſtehen; davon gar weitlaͤuffig in deß Wirſungs Artzney-Buch/ part. 3. cap. 15. §. 13. von Wuͤrmen in Daͤrmen/ zu leſen.
Adamus Lonicerus, umbs Ende erſten Theils ſeines Kraͤuter-Buchs/ ſagt/ wunn ein Kind die Spuͤlwuͤrme hat/ ſoll man nehmen die Rinde von Eichenmiſtel/ klein geſtoſſen/ und dem Kinde mit warmer Milch eingeben zu trincken/ ſo ſterben ſie in neun Stunden/ es helffe beyde Menſchen und Viehe.
Andere nehmen ein Handvoll gewachſen Rockenkorn/ ſiedens in anderthalb Maß Waſſers/ durchſeigen/ und trincken es/ ſo allen dienſtlich wider die Spuͤlwuͤrme ſeyn ſolle:
Jtem Wermut-Safft.
Jtem/ Camillen-Pulver auff ein oder anderthalb Quintlein/ mit altem Wein getruncken.
Fuͤr die Wuͤrme im Afftern/ nimm eine Speckſchwarte und drucke die in den Affter/ ſo hencken ſich die Wuͤrme daran.
Es ſoll aber ein Faden an den Speck gebunden ſeyn/ daß man ihn damit wieder herauß ziehen kan.
Oder/ nimm eine gute Hand voll Odermenigkraut/ und ſiede das in einer Maß Waſſers den halben Theil ein/ ſeige es dann/ und trinck alle Morgen und Abend; jedesmal ein gemein Tiſch-Becherlein davon warm/ und waſche den Hindern auch damit.
So ſie aber tieff darinnen waͤren/ ſoll man mit einer Spritzen in den Afftern ſpritzen.
Jtem der Knoblauch/ auff unterſchiedliche weiſe gebraucht/ treibet ſie auß.
Jtem/ Wermuht/ Stab-Wurtz/ Peterlin; aber was bitter iſt/ greiffen die Wuͤrm nicht an/ es ſeye dann Honig darbey.
Weinrauten in Baum-Oel/ geſotten/ durch ein Tuch geſiegen/ und getruncken. Oder nimm Weinrauten/ roͤſte die mit Baum-Oel/ und ein wenig Eſſig in eine Pfannen/ und ſchlags warm/ wie ein Pflaſter/ uͤber den Nabel.
Pulveriſir die Feigbonen/ gibs mit Honig/ oder Eſſig ein/ es treibt allerley Wuͤrm.
Die erſte Linſenbruͤhe/ den Kindern zu trincken geben/ ſoll eine bewehrte Artzney ſeyn.
Nim̃ deß ſtaͤrckiſten Eſſigs ein theil/ geſottenen Weins zwey theil/ gebrant Hirſchhorn/ anderthalb Loht/ Wurmſamen 4. Loht/ Einhorn einen halben Scrupel; ſtoſſe alles wol/ und miſche.
Jſt probirt.
Roͤmiſcher Kuͤmmich mit Wein getruncken iſt auch gut.
Coriander Samen gepulvert/ und einem Kind 1. quintl. mehr/ oder weniger/ mit Granaten-Safft/ oder mit ſuͤſſem Wein eingeben/ iſt auch probirt wider die Spuͤl-Wuͤrme.
Jtem Wegwarten auß Eſſig geſſen/ wie ein Salat.
Ein erfahrnes Mittel:
nimm friſchem außgedrucktem Wermuht-Safft 18. Loht/ Andorn- Safft 8 Loht/ Rauten-Oel ſechs Loht/ Kuͤhgallen 4. L. ver miſchs/ und thue es zu den Krancken durch ein Clieſtirzeug.
Die LXIV. Frag/ Seyn uͤber die erzehlte/ nicht noch mehrere Gebreſten der Daͤrmen?
JA freylich/ und darunter die allerſchmertzlichſte Wehetagen der Grimmen/ deren ſeyn zweyerley der fuͤrnehmſten Arten/ Iliaca in den obern/ und Colica, in den untern Daͤrmen.
Iliaca paſſio, oder die Grimmen deß obern zarten Gedaͤrms/ entſtehen auß harter Verſtopffung/ oder Geſchwulſt/ ſo das verſamblet Koht weiter in das groͤber/ oder groͤſſere Gedaͤrm nicht ſincken laͤſſt- Darauß folget dann groffer Schmertz/ Stechen/ und Reiſſen/ ein ſtinckendes Auffkopffen/ und Außkotzen zum Mund: daher dann ſolche Kranckheit/ von etlichen/ Herr erbarme dich/ genant wird/ weil ſelbige/ wann ſie uͤberhand nimbt/ den Tod bringet.
Die gemeine/ ſonderlich die Bauersleuthe/ heiſſen es die Manns-Mutter.
Die Urſachen deren ſeyn zu viel kalt Waſſer trincken/ grobe ſtopffende Speiſe eſſen/ als harten Kaͤß/ Kuͤh- oder ander Fleiſch/ das nit wol geſotten oder gebraten iſt; Schweinẽſleiſch/ uͤbelgekochte Holtz-Tauben/ nicht wolgekaͤuete und geitzig eingeſchlungene Speiß; Gemuͤß/ Neſpeln/ Byren/ Schlehen/ und was dergleichen anziehende Fruͤchten ſeyn/ und dahero gemeinlich dieſe Grimmen/ mehr umb den Herbſt/ als zu andern Zeiten/ regieren: item kalte/ und anziehende Luͤffte; Gifft und andere mehr.
Colica paſſio, ſeyn Grimmen/ wie oben gemeldt/ deß untern oder groͤbern Gedaͤrms/ welche daher entſtehen/ daß der Vberfluß/ ſo natuͤr- und gewohnlicher weiſe auß dem Leib ſoll geworffen werden/ es ſeye Koht/ Feuchtigkeit/ Winde/ oder Wuͤrm/ verhalten werden.
Urſachen dieſer Kranckheit ſeyn faſt auch ſolche/ die hie oben bey der Iliaca erzehlet worden.
Dann dieſe zwo Arten der Grimmen ſeyn einander ſo nahend verwandt/ daß man ſie zwo Schweſtern; ſonſten aber ins gemein Bauchgrimmen und Daͤrmgicht/ nennet/ ſo auß Verſtopffung Schleim und Rotz/ auch außblaͤſt/ oder Winden/ Apoſtem/ und Verletzung der Daͤrmen/ ꝛc. herkommen.
Wider dieſe Zuſtaͤnde/ werden allerley Mittel/ in den Artzney-Buͤchern geleſen.
Allhie werden nur etliche eingebracht/ ſo man entweder auß eigener Crfahrung hat/ oder muͤndlich berichtet/ oder von andern auffgezeichnet gefunden worden/ als: daß man den Nabel mit Biberfeiſte ſchmieren; ein Ziegelſtein/ etlicher maſſen warm/ darauff halten ſolle/ damit die Winde zertrieben werden; item/ Saltz im Mund halten; Krebsſtein mit Malvaſir/ oder dem beſten Wein nehmen: oder Pomerantzen-Schelffen mit Zimmet und Galgant/ oder Naͤgelein-Oel/ Morgens drey oder vier Troͤpfflein mit Weiu einnehmen.
Oder/ nimm duͤrre Feigen/ weiſſen Hundsmiſt/ jedes eine halbe Hand voll/ ſeuds in anderthalb Pfund Wein den dritten Theil ein/ thue ein wenig Saltz darzu/ und geuß mit einem Clyſtier ein; ſo probirt worden/ auch wider den Stein ein gewiſſes Mittel ſeyn ſolle.
Eine Laug mit Oliven-Oel/ von hinden gebraucht/ ſoll dergleichen thun; item Regenwuͤrmlein-Oel/ mit gepuͤlverten Regenwuͤrmlein vermiſcht/ und damit den Ruͤckgrad geſalbet.
Die Bruͤhe von einem gar alten Hahnen/ mit wilden Saffran/ und Engelſuͤß/ wird auch durch ein Clyſtier gebraucht.
Jnnerhalb deß Leibs/ dienet zu nehmen/ die Schmertzen zu ſtillen/ ein halbes Quintl. Theriac/ und außgezognen Kalmus ein halben Scrupel; auff den Bauch lege das Pflaſter von Mutterkraut/ und Steinklee/ ſo man nach groͤſſe deß Bauchs/ außdehnen ſolle.
Vergehet dardurch der Schmertz nicht/ ſo nimm oben zu dir den Safft von Pontiſchen Wermut/ und Chamillen-Safft/ p. I. und deß weiſſeſten Weyrauchs Ʒj. kochs in lauterm Waſſer/ als viel darzu vonnoͤthen/ ſeige es/ und thue zu 8. Lothen/ deß Chamillen- oder Mutter krauts-Saffts 1. Loht/ ſo vermiſcht auff 2. mal einzunehmen.
Und ſagt ein Artzt/ daß er/ mit dieſem Syrup/ die groͤſte Schmertzẽ in den Daͤrmen und Magen geſtillet habe.
Und meldet dabey/ daß in ſolchen Gebreſten nicht allezeit/ wann ſchon der Leib verſtopft/ ſonderlich nicht mit der Manna/ Rhabarbar und Hiera zu purgiren ſeye; ſondern man muͤſſe den Kraͤfften/ und den Lebensmitteln rahten.
Wann Fieber dabey/ lobet er die Muͤslein von Malvaſier/ Eyerdotter/ ein wenig Roſen-Waſſer/ geſtoſſenen Zimmet und Zucker bereitet.
Wann der ſchmertz gar groß/ ſoll man nehmen Mandel-Oel/ und deß beſten Weins/ jedes gleichviel/ und Wolgeil/ in den Apothecken Sperma Ceti, genant/ ein halbes Quintlein.
Sonſten werden wider die Colicam, auch folgende Mittel gefunden.
Nimm deß langen Pfeffers anderthalb Quintl. Bilſenſamen/ 1. quintl. Eppichſamen dritthalb Quintl. Spicanardi/ Berthram/ Bibergeil/ iedes 6. Graͤn/ Saffran 2. qu. und Honig 8. Loht/ zu einer Latwerg gemacht/ und davon auff einmal anderthalb qu. genommen.
Wider die Colic von Winden/ nimm deß beſten Zimmets 1. quintlein/ Naͤgelein/ Calmus Galgant/ jedes ein halb quintl. Anisſamen/ Mattkuͤmmelſamen/ Roͤmiſchen Kuͤmmel/ jedes zwey Scrupel/ Lorbeer N. 6. Muſcatell/ oder deß beſten alten Weins 2. Pfund; ſiede dieſe Stuͤck laß den dritten Theil einſieden/ ſeige hernach die Bruͤhe durch ein Tuch/ und nim̃ morgens und abends/ einen Trunck warm als viel mans leiden kan/ ein.
Folgende Pillulen ſollen auch bewehrt ſeyn; R. Pil. Alephrang.
℥j. Diogr.
Croci, Opii, ana gr. 1. M. f. pil. 9. cum aqu.
Camomil.
So ſoll dieſes ein gewiſſes Mittel wider die Grimmen ſeyn: Nim̃ Camillen-Blumen in einem Malvaſier gebeiſt/ und hernach deſtillirt/ vier/ ſechs oder acht Loht/ nach Belieben/ thue darzu Zimmet/ und Zucker/ ſo viel als noͤthig/ vermiſchs zu einem Biſſen/ oder Schluck.
Zum ſchlaff in dem Reiſſen/ nimm Saͤubrodt und Mithridat/ jedes ein halb Quintl. Roſenzucker anderthalb Qu- und der Hundszungen Pillulen ein halb quintl. und vermiſchs.
Es iſt aber hiebey/ und bey andern dergleichen Mitteln/ am beſten/ daß ehe man ſie brauchet/ ein erfahrner Artzt zu vor Rahts gefragt werde.
Ein Welſcher/ oder Jtalianer befihlet Wolffsfeiſte umb das Eingeweids Haͤutlein/ beym Gemaͤchte deß Wolffs/ zu nehmen/ ſich damit zu ſchmieren/ und ein ſchmutzig Tuch warm darauff zulegen/ ſo werde man groß Wunder ſehen; der/ oder ein anderer/ auch ein hoch verwunderliches Mittel/ wie er es nennet/ zu dem Seiten-Stechen/ und Daͤrm- Schmertz hat/ nemlich:
Nimm Theriac/ und Mithridat/ und der Latwerg Triphera Perſica, genant/ jedes ein Quintlein/ Roſen-Waſſer 6. Loht/ und Wegerich-Waſſer 4. Loht/ thue es in ein Glas/ ſchuͤtts und miſchs wol untereinander/ dalla à bevere al patiente, & vederai gran prova, das iſt/ gibs dem Krancken zutrincken/ du wirſt groſſe Prob ſehen.
Den newgebohrnen Kindlein legt man gelb Viol Oel/ mit Baum-Oel/ warm auff den Nabel.
Dieſes ſoll auch bewehrt ſeyn: Seud Wermuth in Baum-Oel/ und nimm deß durchgeſiegnen Oels 24. Loht/ und zertreib darinn deß Galbans 1. Loht/ und thue es zu den Krancken/ durch ein Cliſtier.
Einer ſagt/ daß in dem obenernenten Schmertzen deß obern zarten Gedaͤrms/ oder in Iliaca paſſione, dieſes Clyſtier und Artzney-Mittel/ das letzte ſeye: R. pulpæ, colocynth.
Ʒj. ſuperfunde cochl.
ij. aceti coch. viij. vini malvatici, Ol. Terebint.
℥j. juris inteſtinor. ſ. pedum lib. I. M. & injice.
Sonſten braucht man wider dieſen Zuſtand/ ſo man auch den Vatter Siechthumb nennet/ Wacholderbeer eine Handvoll/ vier oder fuͤnff Judenkirſchen/ zerſtoſſe ſie wol in einem Moͤrſer/ ſeuds mit einem Becher Wein in einem ſaubern Pfaͤnnlein/ laß ein wenigeinſieden/ trincks auffs waͤrmſte/ Morgens/ und Abends.
Wider die Bauchgrimmen/ braucht man auch Gerſten-Maltz in einer Pfannen uͤber dem Feueꝛ geroͤſt/ heiß gemacht/ und in ein Saͤcklein gethan/ und warm uͤbergelegt.
Oder/ thue Rephuͤner Federn in ein Saͤcklein/ und legs warm uͤber den Nabel; mach auch ein Reißmuͤslein mit geſtaͤhlter Milch/ und wol zu einem Breylein geſotten.
Jſt ſonderlich gut/ wann auch Kotzen/ und ſtaͤtig Stulgaͤng/ verhanden.
Vor die Kinder/ netze einen Filtz/ oder ungewaſchen Lamb-Wolle/ in warmen Chamillen-Oel/ und binds dem Kind warm uͤber das Naͤblein/ und Baͤuchlein.
Jtem/ Rauten zu einem Puͤlverlein geſtoſſen/ und eines Meſſerſpitz groß auff einmal eingeben.
Wider das Grimmen von Winden verurſachet/ nimm Weinrauten-Samen/ Pfefferkuͤmmel/ und Wiſenkuͤmmel/ in Wein geſotten/ iſt ein ſehr guter gemeiner Tiſchtranck.
Der gerechte Brantewein getruncken vertheilet die Darmwinde.
Oder nim̃ einen guten Trunck alten Weins warm/ thue darzu geſtoſſen Jngber 1. quintlein/ geſtoſſene Naͤgelein ein halb quintlein/ und trincks Morgens.
Fenchelſamen zu Pulver geſtoſſen/ und mit Weiu getruncken; oder aber auch vor ſich ſelbſt geſſen/ iſt nach laut deß alten Reimen:
Semen fœniculi reſerat ſpiracula culi, ſonderlich gut die Winde außzutreiben.
Wider das Auffblehen/ dienet gut Gerſtenmeel ſechs Loht/ Leinſamenmeel/ und Meel von Fœnigrec/ oder Griechiſch Hew/ jedes zwey Loht/ gepulvert Rauten anderthalb Loht/ Dillen-Oel 6. Loht/ ſeuds in gnugſamen Trauff-Wein zu einem Pflaſter/ und legs warm auff einem Tuch uͤber den unterſten Bauch.
Die LXV. Frag.
Was dienet/ auſſer deß Trinckens/ wider den Durſt? und woher entſtehet ſolcher?
OBwoln der Durſt ein gemeines Außdorren/ und Trocknen der innerlichen Glieder/ ja/ die uͤbernatuͤrliche Begierde deß Getrancks/ biß weilen vom gantzen Leib iſt:
ſo entſtehet er doch ſonderlich von der Leber/ wann dieſelbe von der Hitz verdorret; bißweilen auch vom Magen/ wann geſaltzne und anbraͤnte Daͤmpff uͤber ſich ſteigen; bißweilen auch von der Bruſt/ und den Nieren: oder der Leib mit hitzigen Fiebern/ und dergleichen Kranckheiten beladen wird.
Es ſolle der Durſt alle andere Qual uͤbertreffen/ und thun die/ ſo mit dem Rad gerichtet werden/ mehrers uͤber den Durſt/ als über den Schmertzen deß zerſtoſſenen Gebeins klagen.
Urſachen deß Durſts/ oder der unordenlichen Begierd deß Kalten und Feuchten/ ſeyn mancherley/ als/ zu groſſe Arbeit/ und Vbung lang an der heiſſen Sonnen/ oder bey groſſem Fewer ſeyn/ zu viel ſtarcke Wein trincken/ geſaltzen/ und geraͤuchert Fleiſch eſſen/ Fiſch/ Kaͤß/ Pfeffer/ Jngber/ Naͤgelein/ und ander hitzig Gewuͤrtz.
So kombt auch der Durſt von Zorn und Trawrigkeit/ die den Leib außdrůcknen; item von hitzigem Gifft; und ſtarckem Purgiren.
Man hat auch erfahren/ daß etliche/ ſo den Durſt zu viel/ und zu lang haben erdulden wollen/ in ſolchem Durſt gefallen ſeyn/ daß man den nicht mehr hat leſchen koͤnnen/ und darauß ſchwindſuͤchtige Fieber/ und andere verzehrende Kranckheiten entſtanden ſeyn.
Man braucht darwider Endivienwaſſer/ Veilſafft/ Burtzelwaſſer.
Man haͤlt im Mund Chryſtall/ oder Agſtein/ oder wolbereiten Salniter/ oder Pfefferkoͤrner/ die die Feuchtigkeit an ſich zihen/ und alſo etwas hiedurch den Durſt maͤſſigen: Jtem/ Quittenſafft/ Suͤßholtzſafft/ Bleykugeln; oder man nimbt friſch Brunnen-Waſſer ein Pfund/ thut darzu 6. oder 8. Loht/ Veil-Syrup/ und vermiſcht ſolches wol untereinander/ und thut davon bißweilen einẽ Trunck.
Boragenwaſſer/ Sauerampferſafft/ und Syrup/ Limonienſyrup/ ſauer Kirſchen/ eingemachte Amarellen/ und Pferſicht/ ſauer Granaten/ Granatenſafft/ oder Wein/ mit Saurampffer/ oder Boragenwaſſer vermiſcht/ und getruncken.
Der Safft/ oder Rob von Saurach/ Erbſich/ S.
Johannis Traͤublein/ oder Ribes/ mit Saurampffer-Waſſer geſotten/ und davon getruncken; Jtem Ribes/ oder Eitbeer-Safft/ eingemacht/ ſeyn auch gut.
Oder/ nim̃ der Broſam von Rocken-Brodt auff die fuͤnff oder 6. Vntzen/ das iſt 10. oder 12. Loht/ reibe die gar klein/ thue es in ein ſteinern Krug/ ſchuͤtte darzu ein Maß friſch Brunnen-Waſſer/ geuß daß etlich mal von einem Geſchirr in das ander/ alſo daß es ſich wol vermiſcht/ ſetze es alsdann an ein kuͤhlen Orth/ biß es ſich ſetzet/ alsdann ſeige das Waſſer durch ein Tuch/ oder Claret-Sack/ und trinck nach deim Wolgefallen.
Oder/ nim̃ Weitzen-Semel- Broſam/ in einer Schuͤſſel/ mit friſchem Brunnen- Waſſer/ ein wenig Zucker/ und Zimmet bereitet/ ſtaͤrcket/ noͤhret und leſchet den Durſt.
Vitrioliſcher Roſen-Zucker iſt auch gut; aber Candel-Zucker ſolle Durſt machen.
Das rohe Waſſer leſchet zwar auch den Durſt/ aber in hitzigen Zuſtaͤnden/ thut es damit allein nicht.
Zu dem es bey Theils Leuten Schaden bringt/ wann ſie nicht ein geſaltznen Trunck Waſſers darauff thun.
D. Joh. Bauhinus ſagt:
Es iſt das beſte fuͤr den Krancken/ daß er ein Loht Roſenzucker in den Mund nehme/ und drinnen halte/ biß er allgemach ſelber hinab flieſſe/ welches den Durſt gewaltig leſchet.
Ein ander Medicus hat folgendes Traͤncklein verordnet: R. aqu. fœnic.
Borrag.
Cichor.
Acetoſæ, ana ℥iij. ſemin.
Melon. Citrul.
ana ℈j, F. emulſio, cui adde Syr. acetos.
Citri℥ij, Rot. man.
Chriſti perlat.
℥j, corn.
Cerv. præpar.
℥j, M. & detur in Vaſculo, Sign.
Traͤncklein/ ein halbes Glaͤslein/ oder ℥ij/ ſo offt einen duͤrſtet/ außzutrincken.
Man nimbt auch Pſillienſamen Schleim/ mit Veiel-Syrup vermiſcht/ jedes gleichviel/ etwan einen Loͤffel voll/ oder zwey vor ſich ſelbſt ein/ oder trinckts mit geſottenem Gerſtenwaſſer vermiſcht/ wie einen Julep.
Die LXVI. Frag/ Woher entſpringet das Fieber? und was pfleget man wider allerley Fieber zugebrauchen?
FJeber iſt eine ungleiche Vermiſchung der natuͤrlichen Geiſter/ in hitzigere/ und truckenere Art/ dann ſeyn ſoll.
Oder Fieber iſt eine unnatuͤrliche Hitz/ ſo auß dem Hertzen kombt/ und die Verrichtungen hindert.
Dann das Fieber iſt eine Hitz im Hertzen angezuͤndet/ durch welche die natuͤrliche Waͤrme feurig wird.
Die allgemeine deſſen Urſach iſt/ wann die Nahrung boͤß/ darauß boͤſe Feuchte entſpringet: item wañ man die Speiſen nicht wol verdaͤuet; item/ Eckel vor einer Speiß/ Unterlaſſung deß Leibes-Ubung/ unmaͤſſtges Leben/ und dann offt auch ein anſteckender Lufft: ſonderbare Urſachen aber ſeyn/ die Verderbung der Feuchte/ und Abfall von ihrem natuͤrlichen Stand; bißweilen auch die Faͤulniß.
Einer ſagt/ die Fieber muͤſſen eine vorgehende Urſach haben/ ſo dieſelbige erwecke/ als Muͤde/ Wachen/ Zorn/ Toben/ Trauren/ ꝛc. Jtem/ Sonnen-Hitz/ Kaͤlte/ harte Arbeit/ Rohin deß Magens/ Trunckenheit/ vergiffte Lufft/ Hitz umb die Scham/ es ſey auß Geſchwulſten/ Geſchwaͤren/ oder Schlieren/ ungeſunden hartdaͤuigen Speiſen/ Wohnung bey ſolchen Krancken/ ſo auß mangel an der Lungen/ oder ſonſt elnem ſtinckendem Athem haben/ und was dergleichen ſeyn mag.
Daher kombt wegen der Hitz und Streits der Natur mit der Feuchte/ der Durſt.
Die Zeichen/ oder Anzeigungen eines verhandenen Fiebers/ ſeyn gemeiniglich/ eine geringe Zuſammenziehung deß Ruͤckgrads/ das Rencken/ das Guͤnnen.
2. Ein andere Farb der Lefftzen/ und der Naͤgel/ nemlich ein wenig ſchwaͤrtzlichte.
3. Ein Froſt/ mit dem Durſt: Jtem/ ein Schmertz in den Geleichen/ und Muͤdigkeit/ oder Erſchlagenheit der Glieder.
Wann das Fieber vor ſeiner gewohnlichen Zeit kommet/ bedeutet es viel Materi/ und eine ſtarcke Natur; wann es aber verziehet/ ein Abnehmen der Materi.
Es ſeyn aber unterſchidliche Arten deß Fiebers/ als eines/ ſo nur einen Tag waͤret: ein anders/ ſo taͤglich wiederkombt/ ſeinen Vrſprung vom Rotz und Schleim hat/ und deßwegen uͤbel zuvertreiben iſt.
Ein anders iſt das dreytaͤgige/ ſo von der Gall: Ein anders das Viertaͤgige/ ſo auß der ſchwartzen Gall entſtehet; und ſo fortan; davon die Aertzt Rahts zu fragen/ und die Buͤcher/ ſo davon außgegangen/ zu leſen.
Allhie ſeyn nur etliche Regeln/ und Artzneymittel kuͤrtzlich zuvermelden/ ſo man/ daß ſie tauglich und bewehret ſeyn/ von andern erfahren hat: als/ daß man/ wann das Fieber einen angreifft/ ſo die Aertzte paroxiſmum nennen/ und einen Antritt/ oder Bewegung der Feuchten bedeutet/ man den Krancken wol verwahren/ und zudecken ſolle; ſintemal dardurch die Schweißloͤcher eroͤffnet werden/ und die Materi/ oder der Vnraht/ durch den Schweiß herauß gehet.
Man ſoll ſich auch zur ſelben Zeit alles Eſſens und Trinckens/ enthalten; weil dardurch die Fieberiſche Vnreinigkeit/ oder die Materi ſonſten vermehret wird/ wann/ wie oben gemeldet/ man das Fieber im Ruckgrad vermercket/ und eine Enge der Bruſt da iſt/ ſolle man ſich erbrechen/ oder undaͤuen; ſonderlich nach dem erſten oder andern Anfall welches Erbrechen mit einem laulichten Waſſer getruncken/ oder durch andere Mittel zu wegen zubringen.
Theils geben ſtracks/ wann man Kaͤlte und Hitze verſpuͤhret/ im Anfang ein Quintlein von Cardubenedicten-Pulver/ in Cardubenedicten-Waſſer ein/ und laſſen einen Schweiß thun: und dienet wol/ wanns von Rotz/ oder Schleim und der Gallen herkombt.
Wann die Hitze in dem paroxiſmo abnimmet/ ſo laͤſſt man ein Gerſten-Waſſer zu/ damit man den Schweiß treibe.
Sonſten pfleget man den Krancken zu purgiren/ damit die ſchwartze und gelbe Gall/ ſampt dem Schleim außgefuͤhret werde:
deßwegen dann bey den Aertzten Raht zu ſuchen iſt.
Wann einen ein Fieber gleich anſtoſſen will/ ſoll er von ſtund an 6. Loht Bibernellen-Safft warm trincken und darauff ſchwitzen.
Plinius ſchreibt der Hirſch bekomme kein Fieber/ darumb iſt er auch gut fuͤr denſelben Gebrechen.
Und weiß ich etliche Fuͤrſtliche Perſonen (ſagt Bauhinus vom Boller Bade) die ſolch Wildpraͤt alle Tag/ deß Morgens geſſen/ und in langer Zeit kein Fieber empfunden haben.
Man gibt vor/ wann einer allezeit mit der Kreiden ein Strichlein an ein gewiſſes Ort ſchreibt/ ſo offt er das Fieber/ oder den Schuͤtter hat/ daß es ihn nicht laſſe 9. Strichlein ſchreiben/ ſondern vor dem neunten mal auffhoͤre.
Welches man dahin geſtellt ſeyn laͤſt; wie auch andere dergleichen Ding/ und darunter dieſes:
Nim̃ ſieben Wegrich Stengel/ haͤngs an den Hals/ und trags neun Tag/ und in derſelben Stund/ in welcher du ſie angethan wuͤrffs hinderwerts in ein flieſſend Waſſer.
Jtem/ lege Tormentilkraut dem Krancken unter/ diß er darauff ſchlaffe/ und legs ihm auch in die Schuh.
Ein ander will/ daßman einem das Haſenkoͤlkraut unwiſſend unter ſeine Leilach ins Bett legen ſolle.
Folgendes iſt von hohen- und nidern Standes Perſonen probirt worden:
Geuß einen Brandwein in ein ſaubers Pfaͤnnlein/ und zuͤnd ihn an/ daß er brenne; darnach ſchlage ein newes Ey darein/ laß es ſieden/ biß an die ſtatt/ oder genuͤgen/ und gibs dem Krancken am boͤſen Tag zu eſſen/ wanns ihn ankombt: uͤber dreymal darff mans nicht brauchen.
Jtem/ nim̃ einen Regenwurm/ waſch ihn ſauber/ lege ihn hernach auff eine Hafendecke/ bren ihn uͤber einer Glut zu Pulver/ und gibs in einem friſchen Waſſer ein.
Jtem/ R. Rhabarbar. Opt. ℈ß, pulv. radic. Mechoac.
℈ij, Spec. Diatur. cum Rhab.
℈ß, Zinzib. albiſſ.
℈ß, Trochis. Alchandal. gr. iij, vel iiij, fiat pulvis ſubtilis.
Sign. Pulver auff einmal/ in einer warmen Bruͤhe/ oder Erdrauch-Waſſer einzunehmen.
Jtem/ ein ſanfftes und lindes Clyſtierlein/ in den Fiebern/ ohne alle gefahr zugebrauchen:
Nim̃ gerollt oder geſchet Gerſten/ Veielkraut/ Mangolt/ Papeln/ jedes ein Hand voll/ ſeude dieſe Stuͤck in 3. Pf. Waſſers/ den dritten theil ein/ und ſeige es dann durch ein Tuch; nim̃ hernach der durchgeſignen Bruͤhe 24. Loht/ Mertz- Veyeln-Oel 6. Loht/ friſchen Butter zwey Loht/ gemeinen Speißzucker zwey Loht/ ein friſchen Eyerdotter/ und anderthalb quintlein Saltz/ vermiſchs wol durch einander/ und thue es laulecht warm zu dem Krancken durch ein Clyſtirzeug/ und laß ihn zum allerwenigſten ein Stund bey ſich behaten.
Jtem/ ſoll allerhand Fieber/ wann ſie lang gewehret/ Habern wolgeſotten curiren/ wann man den/ in einem Saͤcklein/ ein Tag drey/ warm uͤber den Magen legt/ und hernach einer Saw zu eſſen gibt.
So ſolle eine Spinne in einer Haſelnuß eingeſchloſſen/ und am Hals getragen/ ein ſonderliche Magnetiſche Artzney ſeyn.
Regenwuͤrmer gepulvert/ und von einem Menſchen-Kopff geſchabnes Pulverlein/ jedes gleichviel darzu gethan/ nemlich/ ſo viel/ als man auff ein friſch gelegtes und geſottenes Ey/ an ſtatt einer Muſcatnuß/ und Saltz nimbt/ ein wenig vor dem Ruͤtlein/ oder im paroxiſmo ſelbſten/ auff einmal eingegeben; ſo eines bekanten Pflegers/ oder Amptmanns/ Geheimniß geweſen/ damit er allerley Fieber vertrieben hat.
Andere ſagen/ man ſolle Weiber-Milch nehmen/ von einer/ ſo einen Knaben ſaͤuget/ und von derſelben drey Troͤpfflein/ heimlich/ daß der Febricitant nichts darumb wiſſe/ in ein Ey thun/ und ihn dieſes. alſo warm/ ehe denſelben das Fieber ankombt/ außeſſen laſſen/ ſo werde er von allerley Fieber erlediget; oder man ſolle ſolche Milch in ſeiu Trinck-Waſſer thun/ fuͤr das taͤgliche Fieber:
Oder/ man ſolle dem Krancken gedoͤrretes Meuſchenkoht/ mit Honig/ oder Wein eingeben/ ſo komme ihn das Fieber nicht mehr an.
Fiebers Schautern vertreibt Rettich/ mit Rauten/ und Pfeffer-Oel zerſtoſſen/ und den Ruͤckgrad damit geſchmieret:
Oder/ Stabwurtz mit Saltz/ und Baum-Oel geſtoſſen/ und uͤber die Pulß gelegt: Oder/ Weinrauten-Oel/ und Malvaſir/ jedes drey Loht/ guten Mithridat/ ein Loht/ gemiſcht/ und wanns Fieber kommen will/ den Ruckgrad damit geſchmieret/ und warm zugedecket.
Vors Fiebers Kaͤlte ſetzet einer dieſes Mittel: nim̃ Pfeffer/ Jngber/ Zitwan/ Zimmet/ jedes ein wenig/ ſchneide es zu kleinen Stuͤcklein/ trincks in gutem Weineſſig/ warm/ ein Stund vor deß Fiebers Ankunfft/ und lege dich in ein warmes Bett/ ſo laͤſſet das Frieren nach.
Langwuͤriges Fieber vertreibt der purgirende Roſen-Syrup: oder/ Wermut-Safft friſch außgedruckt/ und zehen Tag nach einander deß Morgens nuͤchtern/ jedes mal ein Loht mit Zucker vermiſcht getruncken: ſolle bewehrt ſeyn.
Geelſuͤchtig Fieber ſolle Agrimonien oder Odermenig-Waſſer/ Abends und Morgens/ jedesmal vier oder fuͤnff Loht/ getruncken/ und den Wein damit gemiſcht/ vertreiben.
Es ſagt aber einer/ wann einen/ den ſiebenden Tag/ nach einem gehabten Fieber/ die Gelbſucht anſtoſſe/ ſo ſey es ein Zeichen zum Tode/ und ohne Noht etwas mehr einzngeben.
Zu hitzigen und Vngariſchen Fiebern dienet ſonderlich das edle Gaffer- oder Campher-Pulver/ ſo in den Oeſterreichiſchen Erblanden gebraͤuchig iſt.
Man nimbt zwey Loht Gaffer.
4. Loht Jmber/ ſechs Loht Zucker candi/ zwey Loht Zitwar/ ein Loht runde Holwurtz/ zwey Loht deß gebranten Hirſchhoru/ das zwiſchen unſer Frauen Tagen gefangen worden/ das alles mach zu Pulver/ und gib davon dem Krancken einen guten Loͤffel voll in einem Eſſig ein: hilfft es nicht zum erſten mal/ ſo gibs ihm zum andern und drittẽ mal ein/ decke ihn warm zu/ und laß ihn ſchwitzen.
Dabey aber zu meꝛcken/ wann groſſe Haupt- und Magen-Schmertzen verhanden/ daß man mit dem Campher/ oder Gaffer/ behutſam umbgehen ſolle; auch in acht nehmen/ daß der Krancke nicht im Leib verſtopfft werde.
Ein Getranck vor Hitz/ und Ungariſche Kranckheit/ ſo offt und viel/ an Kindern und alten Leuten/ probirt worden: nim̃ ein halbs Seidel kuͤhlende Waſſer/ als Roſen-Endivien- und Sauerampffer-Waſſer/ ſchlag darein das klare vom Ey/ und neun Bluͤht Saffran/ ſampt einem Meſſerſpitz Gaffer/ und ſchlags mit ein wenig Alaun wol durch einander ab/ und trinck dieſes Trüncklein zwey oder drey mal.
Sonſten kuͤhlen die hitzige Fieber/ Veiel-Waſſer mit Tuͤchlein/ ůber die Bruſt geſchlagen: Jtem/ Rettich-Schnidlein unten an die Fußſolen gebunden: Jtem/ genoſſen Citronen Syrup/ Pomerantzen- und Limonien-Safft/ Amarellen-Latwerg/ Vitrioliſcher Roſen-Zucker/ weinſaͤuerliche Granaten mit Zucker bereit: eingemachte Peiſſelbeer/ Heydelbeer/ Ribes oder Zeitbeer/ eingemachte Quitten/ Kloſterbeerlein/ Aepffel im Mund gehalten: Gottesgnad/ oder Ruprechtskraut/ mit Eſſig/ und ein wenig Saltz geſtoſſen/ und kuͤhl auff die Fußſolen gelegt:
Oder/ Genſerichkraut mit ein wenig Roſen-Eſſig geſtoſſen/ oder Kornblumen-Eſſig/ alſo gebrauchet.
Dicke Gerſten-Bruͤhe/ Habermeel- und Kleyen-Sůpplein/ thun geſſen den Krancken auch wol.
Jtem/ nim̃ fünff Theil deß ſauern Granaten-Weins und weiſſen Zucker/ drey Theil/ und ſolches laß mit ſtaͤtigem Feimen oder ſchaͤumen ſyrupdick ſieden: oder vermiſch Roſen- Zucker mit Brunnenwaſſer/ darnach treibs durch ein Tuch/ und gib den Safft dem Krancken.
Jtem/ beſtreue Sommerzeit die Gemaͤcher mit Weiden-Blaͤttern/ welche auch die Krafft/ neben den Limonin-Syrup/ und eingemachten Citronen/ die Scharffe/ und Geſchwinde/ deßgleichen ſchwindende Fieber zu curiren.
Schlaffen in hitzigen Fiebern machet Pappel-Salb/ und die Salb/ Requies Nicolai, genant/ miteinander vermiſcht/ auff ein Tuͤchlein geſtrichen/ und auff die Schlaͤff gelegt.
Folgender Vberſchlag dienet auch in hitzigen Fiebern:
Nim̃ Roſen-Waſſer 16. Loht/ Saurampfer/ Seeblumen/ und Ochſenzungen-Waſſer/ jedes 6. Loht/ weiſſen/ rothen/ und gelben Sandel/ deß Pulvers jedes zwey Quintl. Corallen-Pulver/ ein Qu. Saffran ein halben Scrupel/ Campher 3. Gran/ Eſſig ein Loht/ in welchen netze ein drey oder vierfachs leinin Tuͤchlein/ und legs uͤber das Hertz/ und ſo es drucken worden/ ſoll man es allweg wieder erfriſchen.
Wer in den hitziger Fiebern gar verſtopfft waͤre/ der nehme 12. Quetſchgen ein Loht kleine Roſinlin.
3. qu. Sennesblaͤtter/ und laſſe dieſelbe miteinander in einer feiſtẽ Bruͤhe ſieden/ und thue endlich darzu 1. Loht Zucker/ und laß wol ſieden; darnach nehme er dieſelbige Blaͤtter wieder herauß/ eſſe dieſelbe Zwetſchen/ und trincke die Bruͤhe.
Dieſes thun auch die Zwetſchen allein mit Waſſer/ und ein wenig Wein geſotten/ dieſelbe geſſen/ und die Bruͤhe getꝛuncken.
Peſtilentziſche Fieber curiren Syrup von Citronen/ ſauren Pomerantzen/ und Limonien-Safft/ mit Borragen- und Sauerampfferwaſſer getruncken: Jtem/ alſobalden ein Aderlaß gebraucht/ und innerhalb 24. Stunden/ darauff Nußlaub-Waſſer/ mit einem drittheil Eſſig vermiſcht/ getruncken.
Der Granatenſafft/ oder Wein iſt auch gut.
Hievon wird ein mehrers im andern Hundert der Fragen vielleicht zu leſen ſeyn.
Taͤglich Fieber curirt Brackendiſtel-Waſſer; item Stabwurtz-Pulver mit Waſſer gemiſcht/ und getruncken/ ſo wunderlich helffen ſolle.
Wider den Durſt haͤlt man Suͤßholtzſafft in dem Mund.
Zum Eſſen dienet rein gebeutelt Gerſtenmeel/ mit Mandelmilch zu einem Muͤslein geſotten/ und genoſſen: item ein Brühelein von durchgeſchlagener Kleyen- Bruͤhe/ Mandelmilch/ und ein wenig Gerſtenmeels bereitet/ und ziemlich dick geſotten.
Jm dreytaͤgigen Fieber purgire den Leib/ alsdann ſtoſſe Rettich mit Saltz/ und binds auff die Puls-Adern: Oder/ trincke Holder-Bluͤht- Waſſer/ Morgens und Abends/ jedesmal auff drey Loht; und trage Roͤrlkraut/ am Hals/ auff bloſſer Haut; das Waſſer davon getruncken iſt auch gut.
Anno 1625. im Mertzen/ hat ein vornehmer Doctor/ fuͤr einen Jungen Herrn/ ſo damaln dreyzehen Jahr alt geweſen/ und das dreytaͤgige Fieber bekommen/ folgende Purgier-Latwerg geordnet: R. Diacydon. laxativi ℥j. Elect.
de Tamari.
cum fol.
Senæ ℥ijs Magiſt.
Tartar. Vitrìol.
℈s. cum ſacchoro f. Bolus. Sign. P. Latw. auſf einmal.
Doppelt dreytaͤgige Fieber vertreibt Fenchel-Safft/ der geſotten/ und gelaͤutert iſt/ ſechs Loht/ mit zwey Loht Manna zertrieben/ und vier Stund vorm Eſſen getruncken/ und alle Wochen zweymal gebraucht.
Alſo vertreibt das dreytaͤgige Baſtart-Fieber Fenchel-Wurtz in Artzney und Speiß gebraucht.
Wider das viertaͤgig Fieber/ doͤrre einen Guckuck mit allem/ wie er iſt/ im Monat Meyen/ pulveriſir ihn/ thue darvon ein Meſſerſpitz voll in rothen Wein/ ſoll probirt ſeyn.
Zu Prag hat D. Borbonius, einem Soldaten/ ſo ein gantzes Jahr das viertaͤgig Fieber gehabt/ mit dem gebranten Pulver von einem Haſen/ in Hirſchzungen-Waſſer eingeben/ davon ihn erlediget.
Erdrauch-Waſſer kan man ein quintlein vom Haſen-Hertz pulveriſirt/ im Cardubenedicten-Waſſer eingibt/ daß es hilft/ wañ man an ſtatt deß vorigen/ wann man will brauchen.
Sonſten iſt dieſes gewiß probiret worden/ wañ man ein Henckers-Schwerdt mit Wein begeuſſt/ oder darein duncket/ und davon zu trincken gibt/ ſo ſolle das viertaͤgige Fieber vergehen.
Etliche thun in ſolchen Wein ein Quintlein von der pulveriſirten Hirnſchal deß Menſchen.
Heuſchrecken an den Hals gehengt/ ſollen eben das auch wircken.
Myrhen-Oel ſoll auch herrlich gut ſeyn.
Jtem/ nim̃ deß Lapidis Lazuli, oder Laſurſteins/ ſo in Roſen- Waſſer abgewaſchen/ einen Scrupel/ und Hieræ picræ Galeni, zwey Loht/ und gib davon Abends 3. quintlein ein.
Nachfolgende zwey Mittel ſollen gewiß fuͤr bewehrt erfahren ſeyn.
Nim̃ Wermut zu Pulver geſtoſſen/ Bech/ Schweines Schmaltz/ jedes 24. Loht/ zerlaß uͤber einem linden Kohlfeuerlein/ darnach ruͤhre den Wermut darein/ daß es ein Pflaſter werde/ ſolches ſtreich auff ein Tuch/ oder weiſſen Barchet/ legs uͤber die Bruſt/ Magen/ und den gantzen Bauch/ laß fuͤnff Tage darauff liegen: nach Verflieſſung derſelben/ kanſtu es noch einmal thun: Oder/ nim̃ deß außgedruckten friſchen Wermuts-Safft anderthalb Loht/ guten alten Alexandriniſchen Theriac ein quintlein/ guten altenweiſen Wein ein Loht/ vermiſchs/ und trincks drey Stund zuvor/ ehe das Fieber komt/ ruhe darauff/ und wiederhole es etwan viermal; allein muß der Patient vorher purgirt ſeyn.
Wider das ſchwindſuͤchtige Fieber Hecticam nim̃ Gerſtenmeel rein gebeutelt ein Haͤndlein voll/ rein gepulvert Amelmeel halb ſo viel/ ſeuds mit genugſamer Mandel-Milch/ zu einem duͤnnen Breylein/ thue darzu zwey friſche zerklopffte Eyer/ und anderthalb Loht Penid-Zucker (ſo trefflich gut) das gib dem Krancken taͤglich zu eſſen.
Die LXVII. Frag/ Was vertreibt die Fliegen? item/ die Floͤhe?
DJE Fliegen oder Mucken ſeyn ein wolbekant Vngezieffer/ deren Theils groͤſſere/ nemlich die Schmeiß-Fliegen/ Theils kleinere.
Sie haben eine Zung oder Roͤhrlein/ dardurch ſie die Feuchtigkeit/ und das Blut auß der Thiere Leiber an ſich ziehen/ und damit alles koſten/ und zu ſich nehmen koͤnnen; ſonſten aber nichts als auffgeblaſene Haͤutlein ſeyn/ ſo durch die Waͤrme/ die in denſelben von der Sonnen vermehret wird/ bewegt werden.
Daher ſie/ umb den herbeykommenden Winter/ ſich verbergen/ und biß auff den Fruͤhling halb tod da liegen.
Sie ſeyn unverſchaͤmbt/ garſtig/ keck/ unruͤhig/ verdruͤßlich/ herumbſchweiffende/ ſo allenthalben zu hauß ſeyn/ ihre Wohnung und Bett haben/ wo ſie die Nacht uͤbereilet; haben ſechs Fuͤſſe/ gehen aber auff vieren/ und gebrauchen ſich der zwey foͤrdren/ auch an ſtatt der Haͤnde/ mit welchen ſie die Speiß in der Hoͤhe halten.
Theils haben Haar/ theils keine/; theils ſeyn ſchwartz/ theils aſchenfarbig; theils ſeyn gerne bey den Menſchen; theils nahen dem Waſſer; theils auff den Feldern; theils plagen die Ochſen; theils die Hund; theils die Pferde; wie dann etliche mehr als ſechtzig Arten der Fliegen/ ſo unterſchiedlich/ gleich wie der Zweyffalter mehr als hunderterley Geſchlecht erzehlen; daruͤber ſich zu verwundern; und darauß GOttes deß Herrn groſſe Vorſichtigkeit/ auch in ſolchen kleinen Dingen zubetrachten.
Das Weiblein bey den Fliegen iſt ein wenig groͤſſer/ als das Maͤnnlein.
Und ob ſie wol ungelernig/ und ſichs zu nichts gewehnen laſſen/ auch dem Menſchen nichts nutz; ſo ſeyn ſie doch verſchlagen/ daß ſie ihren Feind/ die Spinne/ ſo ihnen in allen Ecken deß Hauſes Netze ſpannet/ fleiſſig in acht nehmen/ und deme entweichen; wiewol ſie denſelben gleichwol bißweilen/ wie auch den Voͤgeln zur Speiſe werden.
Sie haben auch Zaͤhne/ wie die Jmen; aber nicht ſolche wie andere Thiere.
Was die Floͤhe anbelangt/ obwolnſie gantz ſchwach und klein/ und daher auch David 1. B. Sam. Cap. 24/ 15. und Cap. 26/ 20. ſich ein Floch gegen dem Saul vergleicht: und ſie nichts anders/ als haͤutlin/ die von einem andern geſtolnen Blut/ ſo auch die Farb anzeiget/ auffgeſchwollen zu ſeyn ſcheinen; gleichwol werden ſie nit ungefehr/ oder vom Satan; ſondern von obẽ herab/ erſchaffen. S. D. Frantz. in hiſt. Anim.
X. So haͤlt man darfuͤr/ wird auch auß ihren Wercken beſtaͤttiget/ daß in ihren wintzigen Leiblein/ etwas an ſtatt der Haͤnde/ Munds/ Zaͤhne/ Maͤglein/ Hertzens/ und Hirns/ ſeyn muͤſſe.
Sie ſpuͤhren ihren Nachſteller gar bald/ und ſpotten ſeiner durch einen hurtigen Sprung; Sie ſeyn behende zur Flucht; koͤnnen ſich wol verbergeu/ und werden ſchwerlich wieder gefunden/ und ob man dieſelbe wol wieder ſihet/ ſo ſeyn ſie doch ůbel zufahen.
Sie eroͤffnen die Haut/ als wann ſie die Kunſt eine Ader zuſchlagen/ von einem Wund-Artz/ oder Bader gelernet haͤtten/ und ziehen das Gebluͤt ſo ſubtil herauß/ daß auch die klaͤreſte Augen/ wo ſie angeſetzt/ kaum ſehen koͤnnen; und jedoch nicht ſonderlich wehe thun/ es ſeye dann/ daß ſie ſehr durſtig ſeyn.
Sie breiten ihre Herrſchafften weit auß; dann bey dem Menſchen ſie alle Glieder überhupffen: die Hunde aber ſollen ſie ſehr ſtechen/ und plagen.
Sie halten ſich nicht alleine bey den Thieren/ ſondern auch im Erd-Staub/ an oͤden Orthen/ und in unſaubern Kammern auff; biß ſie ſich anderswohin begeben.
Es ſollen theils/ ſo man die Erd-Floͤhe nennt/ auch die Koll- und andere Kraͤuter benagen/ oder außhoͤlen: daruͤber bißweilen groſſe Klagen entſtehen/ wegen deß groſſen Schadens den ſie verurſachen/ wañ GOTT der Herr/ ſolche Straff uͤber die ſuͤndige Menſchen ſchicket; dardurch/ wann ſie ſich mehren/ alles verzehret/ ſie aber nicht groͤſſer werden/ ſondern endlich vergehen/ und zu miſte werden.
Die rechten Floͤh ſpringen mehrers/ als daß ſie fluͤgen thaͤten; daher auch ihre hindere Fuͤßlein laͤnger feyn/ auff daß ſie deſto beſſer gehen/ und ſich leichter uͤber ſich erheben moͤgen/ wann ſie fliegen ſollen.
Winterszeit ſitzen ſie meiſtentheils in ihren Loͤchlein ſtill/ und manglen; aber/ wann die warme Zeit anbricht/ kommen ſie mit Freuden wieder herfuͤr.
Wann ſie vom Blut ſatt ſeyn/ ſo pflegen ſie nicht im Hembd zu bleiben/ ſondern ſich in die Faͤlte der Roͤck/ Hoſen/ Struͤmpff zu machen/ da ſie ihre Eylein legen/ und hernach ihre Jungen/ wann der Hunger/ und Durſt verhanden/ auß den Kleidern in die Faͤlten der Hembder bringen ſollen.
Das Waſſer moͤgen ſie nicht; daher wañ es ſich zum regnen anlaſſen will/ ſie deſto mehrers einen ſtechen; auch vom kalten Waſſer vertrieben/ ja gar/ wann man den Boden/ oder die Erde/ damit/ ſonderlich mit einem abgeſchmacken Waſſer beſprengt/ getoͤdtet werden.
Den ſtarcken Geruch von Rauten/ Muͤntzen/ Knoblauch/ Hopffen/ Pferdharn/ Wermuth/ und dergleichen/ auch den Kalch koͤnnen ſie nicht leiden.
Daher theils/ mit geſottenen Rauten/ Feldholder- Wurtzeln/ Waſſer/ ꝛc. die Gemaͤcher/ beſprengen.
Die da wollen daß die Floͤhe auß trucknem Staub wachſen/ ſagen/ daß das fůrnehmſte Mittel wider dieſes verdrießliche/ und blutgierige Thierlein/ ſo Menſchen und Vieh betruͤbet/ ſeye/ ſauber hauſen/ die Gemach offt beſprengen/ und den Staub ſauber außfegen.
Wann man den Leib mit Wermuht reibt/ oder das Haus beſprengt mit Waſſer/ darinn Diſteln gekocht/ ſeyn/ ſo ſollen ſie vergehen.
Einer will/ wann man Bocksblut in ein Loch im Haus ſo verſamlen ſich da die Floͤh/ und ſterben; welches auch auff dem Holtz geſchehe/ ſo mit Jgelſchmaltz beſtrichen wird.
Oder henge einen gebeiſteu Wolffſchwantz im Zimmer auff.
Von der Saltzbruͤhe ſollen ſie alle ſterben; wie auch von Baͤrenſchmaltz und Blut: Jtem/ vom gekochten Corianderwaſſer.
Einer ſagt/ wañ man nehme Corianderkraut 2.
Theil Holderblaͤtter/ und Wermut/ jedes ein theil/ und laß ſie ſieden in Waſſer/ und begieſſe die Gemach damit/ ſo thaͤten ſie alle ſterben; auch die Laͤuß und Nuͤſſe in Kleidern.
Das Traubenkraut mit andern Garten-Fruͤchten geſaͤet/ ſoll das Kraut/ Huͤlſen-Früchte/ und Gemuͤß/ vor den Erdfloͤhen behuͤten.
Warumb die Floͤhe die Weibsperſonen mehrers/ als die Maͤnner pflegen? bringet M. Albertus Linemann/ in dem prognoſtico Anno 1654. dreyerley Urſachen vor.
1. Weil ſie ein weit zaͤrtere Haut/ und ein ſuͤſſers Gebluͤt/ als die Mannsperſonen.
2. Eine groͤſſere natuͤrliche Feuchtigkeit; und 3. lange Kleider haben/ in welche die Floͤhe von der Erden/ bald huͤpffen koͤnnen.
Was aber die Fliegen anbelangt/ von denen oben zu erſt geſagt worden/ ſo vertreibt ſie der Rauch von Hopffen.
Jtem/ die Thuͤr/ Fenſter und Waͤnde/ mit Waſſer begoſſen dariñen Eiſenkraut gekocht iſt.
Wer ſich mit Roͤmiſchen Kuͤmmeloͤl ſchmieret/ den ſollen die Fliegen/ und dergleichen Gſindl/ nicht beiſſen koͤnnen.
Jtem/ ſollen ſie alle ſterben/ wann man einen Rauch von Wacholderholtz/ und Beeren machet/ und darauff das Zimmer/ eine Nacht uͤber/ wol zugemacht haͤlt.
Vor der Milch/ darinn Haſen-Gall vermiſcht iſt/ ſollen ſie fliehen: Oder man ſiedet die Gall von einem Haſen/ und beſprengt damit die Waͤnde.
Daß ſie ſterben nimm den Safft von der Nießwurtz/ und vermiſchs mit Honig.
Jn Herrn Johann Albrechts von Mandelslo/ Morgenlaͤndiſcher Reiſe-Beſchreibung ſtehet lib. 3. fol. 209 daß in der Jnſel Java die Muͤcken und Fliegen/ ſo gifftig ſeyen/ daß wann ſie einen ſtechen/ groſſe Beulen davon aufflauffen.
Die LXVIII. Frag/ Was macht/ ſtaͤrckt und erhaͤlt ein gut Gedaͤchtniß?
NJmm der krauſen Salvien 7. Vntz/ Muſcatnuß/ Naͤgelein/ Jmber/ Pariß/ jedes ein Loht/ Zimmet geſcheelte Lorbeer/ Bibergeilin/ jedes ein Untz/ Spicanardi ein quintlein/ Citronſchelffen ein halbs Loht/ vermiſch alles grob zerſchnitten/ oder zerſtoſſen/ gieſſe zwey Maß deß beſten Weins daran laß 14. Tag wol verdeckt ſtehen/ alle Tag wol umbgeruͤhrt: darnach diſtillirs in Waſſer/ den Kolben wolvermacht: brauch folgends davon iederweilen ein wenig; ſtreichs auch an die Naßloͤcher.
Jſt dem Haupt und andern Gliedern deß Leibs ſehr nuͤtzlich/ macht eine gute Gedaͤchtniß/ und froͤlich.
Oder:
Nim̃ Muſcatbluͤht drey quintl. Stephas/ Maſeron/ oder Majoran/ jedes ein quintl. Waldrebenbluͤht Roſen/ jedes ein halb Loht/ Magdalenakraut ein quintlein/ zerſchneids und thue es in ein Saͤcklein/ leges in die heiſſe Laugen/ und zwag dich damit/ ſo wird das bloͤde Haupt/ Hirn/ Gedaͤchtniß/ dardurch geſtaͤrckt/ auch dem Schwindel widerſtanden.
Der Rauch von Weyrauch und Myrrhen/ in dem Mund und Naſen gelaſſen; oder ein Stuͤcklein deß weiſſen Weyrauchs bißweilen verſchluckt/ ſolle die Gedaͤchtniß auch ſtaͤrcken: und folgende Artzney ein bewehrtes Mittel darzu ſeyn: Nimm weiſſen Weyrauch und langen Pfefferkoͤrner/ jedes ein Scrupel/ und trincks alle Morgen nuͤchtern mit Lapendel-Waſſer.
Oder:
Nim̃ Peonienwurtz zwey Loht/ Muſcatbluͤht Spica auß Jndia/ Saffran/ rohte Corallen/ bereite Perlen/ jedes ein halbs quintlein/ Zimmet/ Naͤgelein/ Muſcatennüß/ Jngber/ Pfeffer/ langen Pfeffer/ Cardomomi/ Paris/ jedes zwey Quintlein/ Suͤßholtz fuͤnff quintlein/ Helffantlaub drey Loht/ Biſem/ Ambra/ jedes ſieben Gran/ geleutert/ und geſotten Honigs oder abgeſottnen Zuckers/ 24. Loht/ mach ein Latwerg darauß/ und nim̃ darvon ſo viel als eine Muſcatnus groß iſt/ ein; und trinck ein wenig Honigwaſſer darauff.
Dieſe Latwerg iſt wider allerley Zuſtaͤnde deß Haupts/ erhaͤlt die Gedaͤchtniß/ und ſtaͤrcket den Verſtand.
Dann man offt durch aͤuſſerliche Zuſtaͤnde umb die Gedaͤchtniß kommen kan.
Vom Doctor Paul Roͤber/ geweſenen Superintendenten zu Wittenberg/ ſchreibet man/ daß er einen hohen Verſtand/ und ein ſolches gutes Gedaͤchtniß/ biß auff etwan drey Jahr vor ſeinem Tode gehabt/ daß man ſich daruͤber verwundern muͤſſen.
Aber als er im Jahr 1648. nach Gommern gereiſt/ daſelbſten einen Superintenden einzuſetzen/ hat die eingefallene Kaͤlte ſein Haupt alſo verfolgt/ daß es davon ſampt der Gedaͤchtniß dermaſſen geſchwaͤcht worden/ daß er/ als er wieder nacher Haus kommen/ gar keinen Brieff mehr leſen/ auch von ſelbiger Zeit an/ biß an ſein Ende/ ſein Ampt nicht mehr verwalten koͤnnen/ wie er dann Anno 1651. den 18. Mertzen/ ſelig entſchlaffen.
Man braucht zwar die verlohrne Gedaͤchtniß wider zubekommen/ Majoran/ Meyen-Bluͤmlein/ und dergleichen Waſſer: Jtem/ Naͤgelein/ Muſcatbluͤht/ Augentroft-Pulver/ Maſeron/ oder Majoran-Wein/ wie ein ander Kraͤuter-Wein:
Aber/ bißweilen wollen auch die beſte Mittel nichts helffen.
Sonſten iſt dieſes die beſte Gedaͤchtniß die einer von Natur hat/ dieſelbe durch Maͤſſigkeit erhaͤlt/ durch embſigen Fleiß/ viel außwendig lernen/ und uͤbung/ auch Wiederholung deſſen/ was man geſchrieben und geleſen/ vermehret.
Und hat ſolche im hindern Theil deß Kopfs/ oder im Nacken/ Genick/ ihren Sitz.
Wie Theils ihnen ſolche durch gewiſſe Regeln/ und Stellungen zu wegen bringen/ ſo man memoriam localem, nennet; davon ſihe neben andern auch Jacob.
Martiui, Cent. 8. quæſt. philoſoph. diſput.
6. quæſt.
7. da er auch meldet/ daß man ſich vor der Trunckenheit/ ſo der Gedaͤchtniß Tode/ von vielem Wein-Getraͤnck/ uͤberfuͤllung deß Magens/ friſche Fruͤchten/ Milch/ Kaͤß/ eingeſaltznem Fleiſch/ Fiſchen/ und allen dem/ ſo blaͤſt/ oder Winde macht/ huͤtten/ hergegen das Hirn reinigen/ guter Lebens-Art/ der Maͤſſig- und Einſamkeit (wo nemlich wenig Geraͤuſch/ Getoͤß und Geſchrey ꝛc. iſt. befleiſſigen ſolle.
Sihe auch/ was Johannes Magirus Phyſiologiæ Peripateticæ lib.
6. cap. 12. fuͤr einen Raht die Gedaͤchtniß auffzumuntern/ und zu erhalten giebet.
Da er dann/ unter anderm/ ſagt/ daß darzu nichts beſſers ſeye/ als wann man das Leben recht anſtelle/ und das Hirn in acht nehme; ſich in einem warmen und trucknen/ oder temperirten Lufft/ auffhalte; pfuͤtzigen/ neblichten und truͤben Lufft/ auch das Vollſauffen/ Venusſpiel/ zu langen Schlaff/ und Wachen meide; die Speiſen mit Wolgemut/ Quendel/ Hyſſop/ Salvey/ Roſmarin/ Majoran/ und Muſiatbluͤht/ koche; oder ein quintlein deß folgenden Pulvers auff einmal einnehm.
Nim̃ der Calmus anderthalb quintlein/ Cubeben/ Muſcatbluͤht jedes 1. qu. deß weiſſen und langen Pfeffers/ Jngber/ jedes 2. Scrupel/ Naͤgelein/ Saffran/ Zimmet/ jedes ein Scrupel/ deß weiſſeſten Weyrauchs/ 1. quintl. deß beſten Zuckers 6. Loht/ ſo alles zu Pulver zu machen.
Das Reiben und oͤffters ſtrehlen/ oder Haarkaͤmmen/ morgens fruͤhe/ thun auch das ihre darbey/ wie auch die Salbung deß Haupts mit Muſcatnuͤß/ oder Spicanardi/ oder Naͤgelein-Oel.
Und muß man nicht ſtaͤtigſt uͤber den Buͤchern ſitzen/ und viel leſen; ſondern deme/ was man geleſen/ offt nachdencken/ und es wiederholen.
Die LXIX. Frag/ Woher entſtehet die Gelbſucht? und wie iſt derſelben abzuhelffen?
DJE Gelbſucht wird von den meiſten Icterus, von Theils Icteritia, item/ morbus regius, Arquatus, Aurigo, und Suffuſia fellis, genant: und iſt eine ſolche Kranckheit/ dariñ ſich die Gall in die gantze Haut außbreitet/ und die mit ungeſtalten Flecken/ doch ohne Hoppen/ und Ungleichheit/ bemaͤſſiget; deren dꝛeyerley geſchlecht/ gelbe/ gruͤne und ſchwartze.
Die gelbe entſtehet auß Trieb der rohten oder gelben Cholera/ oder Gall; die ſchwartze aber auß ſchwartzer Cholera/ ſo vom Miltz verurſacht wird; wiewol dieſelbe/ wie die Gruͤne auch von der Leber herkommen kan.
Urſachen ſeyn harte Arbeit/ oder Vbund in Hitz/ eines vergifften Thiers Biß/ langer Gebrauch hitziger/ ſuͤſſer/ und feiſter Speiſen/ innerliche Geſchwaͤr: welche Stuͤck alle dle Leber verſtopffen/ daß ſie ſolche Materi nicht/ wie ſeyn ſolte/ in die Gallen ſchicken kan: derhalben ſie uͤber die Maß erflammet wird/ wie dann ſolches Verſtopffen/ und Hitz/ auch in den Adern/ und allen Gliedern deß Leibs/ geſchicht/ dardurch das Blut verderbt/ und in gruͤne/ oder gelbe Farb verwandelt wird.
Urſachen/ der ſchwartzen iſt Verſtopffung der Wege von der Leber zum Miltz/ oder der Gaͤnge vom Miltz/ zum Magen/ ſchwaͤche der außtreibenden/ oder anziehenden Kꝛafft/ es ſey der Leber/ oder Miltzes/ darzu dann der Gebꝛauch melancholiſcher Speiſen viel behuͤlfflich iſt.
Jn Summa/ ſie mag auß viel Hitz deß gantzen Leibs/ ſo das Blut verbrennt/ deßgleichen auß zu groſſer Kaͤlte/ die das Blut erſtockt/ und ſchwartz macht/ herkommen.
Man braucht darwider Roͤmiſchen Wermut/ Ungariſch Gold in Rheiniſchem/ oder anderm guten Wein außgeleſcht/ oder darein gelegt/ und davon getruncken:
Jtem/ ab der Rhabarbara getruncken/ oder Rhabarbar-Puͤlverlein eingenommen: Jtem/ Fenchel/ Chamillen/ Erdrauch/ Ehrenpreiß/ Saurampffer-Waſſer/ Andorn-Safft mit Odermenig-Waſſer eingenommen; Roth Ochſenzungenwurtzel/ mit Honig-Waſſer geſotten/ und davon getruncken; Holder-Waſſer/ purgirender Roſen-Syrup/ das Koht von einem Ganſer/ in Wein oder Bier gehenckt/ darab getruncken/ und das Koht alle Tag vernewert.
Wieder die Gelbſucht zwiſchen der Haut/ ſchmiere deß Morgens/ den gantzen Leib mit Chamillen-Oel; und nachmittag brauch ein Schweißbad von Chamillenkraut/ und Blumen.
Theils legen friſch Teſchelkraut/ oder Schelwurtz/ in die Schuch.
Aniß/ Peterlin/ junge Fenchel/ oder Dolden/ in der Speiß gebraucht/ ſeyn auch dienlich: item Koͤrbel/ Odermenig/ Erdbe er/ und Fuͤnfffinger-Kraut.
Ein Weib zu Preßburg/ die alte Heyſin genant/ ſoll viel Leute an der Gelbſucht curirt haben.
Sie nam ein Ey/ ſotte es hart in deß Krancken Harn/ durchſtachs etlich mal in der Schalen/ mit einem Pfriemen/ legte es darnach drey Stund in deß Krancken Harn/ und verbrants im Ofen.
Sonſten ſolle Birnbaͤumen Miſtel in Wein geſotten/ morgens und abends getruncken/ bewaͤhrt ſeyn.
Ein koͤſtlich Pulver/ nim̃ deß Samens von Ackeleykraut/ geſchaben Helffenbein/ Saffran/ jedes ein Quintlein/ und theils in drey gleiche Theil/ und trinck drey Morgen nacheinander/ jedesmal ein Theil/ mit einem Truͤncklein warmen Wein/ oder Wegwarten-Waſſer.
Oder:
Nim̃ gelaͤutert Fenchel-Safft 6. Loht/ mit 2. Loht deß ſauren Eſſig-Syrups von Honig gemacht/ vermiſchs und trincks warm nuͤchtern/ deß Morgens; ſoll bewehrt ſeyn.
Alſo ſoll eine gewiſſe Huͤlff ſeyn/ Odermenigkraut/ das noch friſch und gruͤn iſt/ geſtoſſen/ und der Safft davon außgepreſt/ deſſen man 4. Loht nehmen/ und darinn ein Loht Geißbonen/ oder Koht/ zertreiben/ hernach durch ein Tuͤchlein ſeigen/ wol außdrucken/ und folgends drey Tage nacheinander Morgens nuͤchtern trincken ſolle.
So ſolle ein bewehrtes Mittel dieſes ſeyn: Nim̃ deß Saffts von fuͤnfffingerkraut auff die ſechs Loht/ mit ein wenig gepulverten Weyrauch vermiſcht.
Wider die hitzige Gelbſucht iſt gut Eiſenkraut Waſſer getruncken; Jtem/ Spargen gegeſſen.
Oder/ nim̃ Wegwarten-Waſſer/ Endivienwaſſer/ Erdbeerkraut-Waſſer/ und Wegwarten-Syrup/ jedes zwey Loht/ und deß ſauren Eſſig- Syrups ein Loht/ vermiſchs und trincks.
Jß die gemeine dicke Gerſten-Bruͤhlein.
Nimm auch deß gelaͤuterten Saffts von Roͤhrlinkraut/ und Wurtzel/ taͤglich nuͤchtern ſechs Loht; ſolle eine gebenedeyete Artzney zu Gelbſucht/ Waſſerſucht/ und wider die Brunſt deß Magens von der Leber/ ſeyn.
Die LXX. Frag.
Was dienet wider Gifft?
DES Giffts iſt viel und mancherley; daher dann allhie/ weil es ſonſten zu lang weꝛden wuͤꝛde/ nur etwas wenigs von mitteln vermeldet wird.
Folgendes Pulver ſoll koͤſtlich ſeyn wider alles Gifft: nim̃ der Erden auß Lemno, oder deß præparirten Boli Armeni Hiſpan. drey Ducaten ſchwer/ Citronfamen/ Lachen Knoblauch/ oder Waſſerbathenig/ oder Scordii, wilden Poleys/ oder Dictamni, præparirten Perlein/ jedes zwey Ducaten ſchwer/ deß Beins auß deß Hirſchen Hertzen/ und Helffenbein/ jedes eines Ducaten ſchwer/ Einhorn/ und Bezwar/ jedes zwantzig Gran.
Diß alles mach zu Pulver/ und nimm zehen Blaͤtter fein Gold darzu/ vermiſch es durcheinander/ und nimm viel Tag/ allweg morgens nuͤchtern/ eines halben Ducatens ſchwer/ in einem der Kranckheit tauglichen gebranten Waſſer/ vermiſch es auch unter die Speiß.
Es hat groſſe Krafft das Gifft zuvertreiben/ und das Hertz zu ſtaͤrcken: iſt gut in hitzigen/ und Peſtilentziſchen Fiebern; kan auch den jenigen/ ſo von vergifften Thieren beſchaͤdiget worden/ mit Nutz gegeben werden.
Folgendes Oel wider das Gifft/ und peſtilentziſche Zuſtaͤnde/ ſoll in gantz Jtalia beruͤhmt ſeyn: R. Olio antichiſſime, ſe é poſſibile, ſe non lo puoi cavere, piglia Olio diſtill. ſia lib. X. Trementina Venetiana ℥iij. Coſtimo.
cio é pſeudo coſto ℥j. Euforbio ℥ij, infondarai tutle le ſopradette coſe per giorni ſei, & poi diſtilla à bagno Maria, aggiungendovi Scorpioni numero 200. quai ſiano preſi ne giomi Caniculari di Luglio, ò d’ Agoſto, & ſiano prima molto ben’ purgati con’ il Baſiliſco, & con la Menta, dandogliene à mangiare per ſpatio di 15. giorni continui.
Dipoi R. Zedoaria, Radic.
dı Carlina, Tormentilla, Gentcana, ana ℥j. Rad. di Dittamo bianco, di Ariſtologia longa. ana manip.
I. Zaffarano ℥ij. Rheubarbaro ℥iij, Fiori de Ebulo, Salvia, Roſmarino, ana manip.
I. Theriaca, Mitridate, ana ℥iij. Meſcolarai ogni coſa in vaſo di vetro ben turato, & lo mettarai ſotto il lettame di Cavallo per giorni.
15.
Dopoi lo caverai, & lo mettarai di nuovo à diſtillare à bagno Maria, & ſarà fatto.
Theils Aertzre brauchen fuͤr den Stein den liquorem oculorum cancri, entweder denſelben allein/ oder mit dem Oleo Chryſtalli, vermiſcht/ in Rettich- oder Pimpillen-Waſſer ein; ſo auch zu gleich alle gifftige Materi auß dem Leibe treiben/ und den Verwunten eine ſichere Verhuͤtung aller boͤſen Zufaͤlle ſeyn ſolle/ auff einmal ohngefehr 15. 16. oder auff das meiſte 17. Troͤpfflein eingenommen.
Das duͤrre Kraut von Waſſer-Bathenig/ oder Scordio, in Wein geſotten/ und getruncken: item der Safft von Scordio. mit Cardubenedictenwaſſer eingenom̃en/ darnach ins Bett gelegt/ und warm zugedeckt:
Jtem/ Rauten mit Feigen/ und Nußkern/ vor und nach der Speiß genoſſen/ ſollen auch das toͤdliche Gifft auß dem Leibe vertreiben.
Und dieſe Sachen/ wie auch Nußwaſſer mit Theriac vermiſcht/ bewahren deßgleichen vor Gifft.
So einem mit Gifft vergeben waͤre/ der nehme ein Becher voll warmer durchgeſchlagener Kleyenbruͤhe mit Baum-Oel ein/ und breche es bald wieder von ſich/ und trincke die gemelte Bruͤhe etlich mal alſo mit Oel vermiſcht/ auffeinander/ und breche ſich allegen wieder/ ſo wird ihm geholffen.
Oder/ nim̃ Bibernellen.
Wurtzel im abnehmenden Mond gegraben/ Tormentilwurtzel/ außerleſene Zimmetrinden/ jedes ein Loht Paradißholtz/ weiſſen Calecutiſchen Jngber/ jedes ein quintlein/ Muſcatenbluͤt ein halb quintlein/ vermiſchs/ und mach ein Pulver darauß/ ſchlags durch ein ſubtil haͤrin Siblein/ und behalts wol vermacht in einem ledernen Saͤcklein.
Wann nun einer vermeint/ es ſey ihm vergeben worden/ oder habe Gifft geſſen und getruncken/ dem ſolle man ein halb Loht von dieſem Pulver/ mit dem beſten Wein eingebẽ/ ſo ſchadet ihm das Gifft nicht.
Wider der Chriſtwurtz/ Eberburtz/ Nieß wurtz Schaͤdligkeit/ dienet die Kochung von Wermuth/ durchgeſigen/ mit Nider-Saltz/ und dem ſauren Honig-Syrup getruncken.
Oder trinck Wermut- Wein/ und erbriche dich; ſo auch wider das Gifft deß ſchwartzen Lerchenſchwambs/ gruͤnen Corianders/ und andern dergleichen.
Sonſten benimbt auch die Schaͤdligkeit deß Corianders der Anisſamen zu Pulver geſtoſſen/ und ein quintl mit Trauff- Wein gebraucht zum Tranck.
Jſt auch gut mit weiſſem Wein getruncken wider das Gifft der ſchwartzen Nießwurtz.
So nimbt man auch wider die gifftige Kraͤuter/ aber gleich anfangs/ Eichenlaub in Waſſer geſotten/ mit Milch ein Aber Napellenkrauts Vergifftung/ ſoll kein andere Artzney curiren koͤnnen/ als Heilgilfft (Antoræ) Wurtzel zu Pulver geſtoſſen/ und ein quintlein eingenommen.
Alauns/ Alrauns/ Magſamen- Saffts/ Vitriol/ Spaniſcher Mucken/ und dergleichen etzender Ding Schaͤdligkeit vertreibt der Canarien-Zucker/ mit friſcher Milch/ wie ein Julep zugerichtet/ und nach Durſt getruncken. Oder ſtoſſe Zucker zu Pulver/ vermiſchs mit Roſen- Oel/ und friſchem Butter/ und verſchlucks: Oder Weinrautenpulver/ oder der Safft vier oder fuͤnff Loht/ auff einmal/ mit weiſſem alten Wein getruncken.
Oder/ nim̃ Teuffelsdreck/ Wacholder- Beer/ Birergeil/ jedes ein Loht/ ſtoß ſie zu einem reinen Pulver/ und mache mit neun Loht Honig/ ein Latwerg darauß/ davon gib auff einmal/ einer Haſel-Nuß groß/ mit Wein zertrieben/ ein.
Sonſten ſeyn auch wider die/ der gedachten Spaniſchen Mucken/ oder Goldkaͤferlein Schaͤdligkeit/ die gemeine dicke Gerſten-Bruͤhelein; Jtem/ die Muͤslein auß dem Reiß: So auch wider Operments Schaͤdligkeit/ oder Reiß in Waſſer geſotten/ und getruncken.
Ochſen-Bluhts Schaͤdligkeit vertreibt Gerſtenmeel mit Waſſer/ und Honig zu einem Brey geſotten/ darnach auff ein Tuch geſtrichen/ und wie ein Pflaſter uͤber den Magen gelegt.
Obgemeldtes Operment/ oder eingenommen Arſenicum, curirt auch Amel- oder Krafftmeel in Waſſer geſotten/ hernach erſitzen laſſen/ folgends durchgeſigen/ und ſtaͤtig/ wie ſonſt ein Trinck-Waſſer gebraucht.
Solcher Tranck verbeſſeꝛt auch die Schaͤdligkeit deß eingenommenen Kalcks.
Gerſten-Reiß gegeſſen und getruncken/ ſeyn auch gut.
Queckſilbers Schaͤdligkeit curiret Peterlin- Samen gepulvert/ und mit Wein eines Goldgulden ſchwer getruncken:
Jſt auch denen gut/ die Silberglaͤt/ oder der Blaͤtter von dem Eybenbaum geſſen haben/ mit ſuͤſſem Wein getruncken- Gedoͤrrt Bibernellen-Wurtzel zu Pulver geſtoſſen/ und davon ein Quintlein mit gutem warmen Wein getruncken; Oder/ außgezogener Bibernellen-Syrup/ etliche Tage nacheinander/ Morgens und Abends ein Loht/ mit drey Loht Bibernellen-Waſſer/ getruncken/ hilfft auch denen/ ſo nicht allein Queckſilber geſſen; ſondern auch in der Frantzoſen Cur/ gar zu hart mit der Oueckſilber-Salben ſeyn geſchmieret worden.
Sonſten dienet wider das oberwehnte Silberglaͤt/ wann man einem Laugen mit Baum-Oel zu trincken gibt/ und ihn ſich wohl erbrechen laͤſt; darnach ihme gepulverten Wermuht ein quintl. ſchwer/ mit einem Truͤncklein Wein zertrieben giebet.
Deß Gips Schaͤdligkeit vertreiben die gemeine Gerſtenbruͤhlein.
Gifftige Schwaͤmm ins gemein curiret der Wermut-Wein/ oder Wermut-Safft/ mit lauem Waſſer/ und ein wenig Eſſigs getruncken/ und ein quintlein deß Pulvers mit gutem Wein eingenommen.
Jtem/ Rettich oder ſein Samen geſſen.
Jtem/ Roͤmiſch Kuͤmmel/ Jndianiſcher Spicanard/ Anis/ und Bibergeil/ jedes gleich viel/ zueinem ſubtilen Pulver geſtoſſen/ und davon ein quintlein auff einmal/ mit weiſſem Wein zu trincken geben.
Jtem/ Meliſſen-Blaͤtter in guten kraͤfftigen weiſſen Wein gelegt/ und davon getruncken.
Gifftige Daͤmpff treibet vom Hertzen hinweg/ Weinrautenblatter/ in gutem weiſſen Wein/ den dritten Theil eingeſotten/ durchgeſigen/ und warm getruncken.
Wider die Schwaden/ oder boͤſe Daͤmpff in Bergwercken/ Nim̃ Liebſtoͤckel-Wurtzel zwey Loht/ Holwurtzel ein Loht/ Veielwurtzel/ Anisſamen/ jedes ein halb Loht/ ſtoß zu einem reinen Pulver/ ſchlags durch ein Sieblein/ und wann du wilt in die Gruben fahren/ oder in die Huͤtten gehen/ ſo nim̃ ein quintl. davon/ zertreibs mit Wein/ und trincks warm.
Oder/ zertreibe deß gereinigten Armoniac ein Drittheil eines quintleins/ mit gutem weiſſen Wein/ und trincks.
Die LXXI. Frag/ Was iſt aber gut wider der gifftigen/ und anderer Thiere/ Biß und Stich?
ES heilet ſie geſotten Meliſſenkraut uͤbergelegt: Jtem/ Quendel-Waſſer getruncken/ auch den Schaden damit gewaſchen/ und genetzte leinene Tuͤchlein darein gelegt:
Oder/ der Safft von Beyfuß Wurtzeln außgedruckt/ und 2. oder drey Loht/ mit einem Truͤncklein friſch Brunnenwaſſers vermiſcht/ und getruncken.
Oder/ nim̃ ſechs Loht deß friſchen außgepreſten Saffts von dem Oder menigkraut/ und vermiſch damit ein Quintl. rein gepulvert Eyerſchaln/ und trincks miteinander hinein.
Soll alles Gifft ſchnell durch den Mund hinweg treiben.
Jtem/ Weinrauten mit Honig geſtoſſen/ und wie ein Pflaſter uͤbergelegt.
Oder/ ſeude Rockenkleyen mit Rauten-Safft zu einem Pflaſter/ lege es auff ein Tuch geſtrichen uͤber den Schaden. D. Joh. Bauhinus lib. 3. vom Bollerbade/ cap. 75. p. 265. ſchreibet alſo:
Mich duͤnckt das beſte ſeyn/ wann man den Biß von einem gifftigen Thier alſobald mit dem Harn/ oder geſaltzenem Waſſer/ oder mit beyden zugleich/ oder mit Laugen abwaͤſche/ und darauff ſchrepffe/ und brenne: daß man auch von ſtund an eine Artzney wider das Gifft brauche/ als von Gauchheil/ und dergleichen/ und gleich darauff denſelben Tag etliche Stunden bade/ doch ſich auch nicht gar zu ſehr abmatte/ und darnach ſchwitze.
Und hielt ichs darfuͤr/ daß man mit dem Baden anhalten ſolte/ biß die Haut außſchluͤge/ darneben aber gute Achtung haben/ daß der ſchadhaffte Ort/ vor viertzig Tagen/ nicht zugeheilet wuͤrde.
Gifftige Thier und Wuͤrm im Leib treibet auß Angelicwurtz/ Meerrettichwurtzel jedes gleichviel/ ſtoſſe die zu einem reinen Pulver/ ſchlags durch ein Siblein/ und gib einem von dieſem Pulver/ vier Morgen nacheinander/ nuͤchtern/ vier Stund vor dem Eſſen/ einen guten Loͤffel voll mit einem warmen Truͤncklein Weins zertrieben ein.
Soll eine gewiſſe Artzney ſeyn/ daß die Thiere entweder durch den Mund oder Stulgang/ herauß muͤſſen.
Gifftige Thiere vertreibet Beyfuß in Gaͤrten gepflantzet/ auch bey ſich getragen.
Jtem/ der Dampff der angezuͤndten Roſmarinskraut-Wurtzel/ welches auch Rauten gedoͤrrt/ und auff Kohlen gelegt: item/ in Gaͤrten gepflantzet/ thut.
Alſo iſt Rauten oder Weinrauten zu Pulver geſtoſſen/ und eines quintleins ſchwer mit weiſſem Wein getruncken/ wider allerley gifftige Biß.
Bienen oder Jmen-Stich/ heilen Lorbeerbaum-Blaͤtter/ klein zerſtoſſen/ und angeſtrichen.
Jtem/ Pappelkraut auffgelegt/ oder mit dem Oel/ darinn die Blaͤtter zerſtoſſen ſeyn/ geſalbt.
Jtem/ kalte feuchte Erden uͤbergelegt.
Oder ein Fliegen gleich nach der Bienen- oder Hummel-Stich auffgelegt/ ſo bewehrt iſt.
Es berichtet einer/ als er einesmals zu Regenſpuꝛg/ in einem Garten/ unverſehens/ von einer Jmmen geſtochen worden/ hab er auß Raht deß Herrn deß Gartens/ daß vor ſeinem Fuͤſſen ſtehendes Peterſilgenkraut genommen/ und den Stich damit gerieben/ und habe vom ſelbigen Augenblick/ nichts mehr empfunden.
Eines nuͤchtern Menſchen Biß wird mit Huͤnermiſt/ Armeniſchen Bolo, und Muͤntz-Oel/ vermiſcht/ und auffgelegt/ geheilet.
Weiber-Biß curirt Fenchelwurtzel zu Pulver geſtoſſen/ und mit gleichem theil Bonenmeel/ und Honig/ ſo viel darzu vonnoͤthen/ und Wachs/ zu einem Pflaſter gemacht und uͤbergelegt.
Blindſchleichs-Biß oder Stich/ heilet Weinrauten-Pulver/ ein Quintlein mit weiſſem Wein getruncken/ welche Artzney auch iſt vor eingenommene Bleyweiß Schaͤdligkeit; darwider auch Wermutſafft mit Meth/ etliche Tag getruncken/ gut iſt.
Wider eines wuͤtenden Hunds-Biß/ ſtaͤrcket man das Hirn mit Roſen-Zucker/ laſſt zur Ader/ reiniget die Wunden wol/ und legt Sauerteig darauff/ damit das Gifft zuruͤck gezogen werde: inſonders ſoll man ſie mit Eſſig/ und Wein abwaſchen/ oder aber feuchte Erde darauff legen/ ſo das Gifft an ſich ziehet.
Das Kraut/ Gutheinrich/ wird auch gelobt; Jtem/ Nußkern von einem nuͤch:ern Menſchen gekaͤuet/ und mit ſeinem Speichel wohl genetzt/ und uͤbergelegt:
Jtem Bonen/ ſo auch gut wider eines Affenbiß/ oder ſtoſſe einen friſchen Krebs/ und leg ihn uͤber/ ſo bewehrt ſeyn ſolle/ auch vor Schlangen-Biß/ weil alles Gifft davon außgezogen werden ſolle.
Jtem/ man kan ſich mit Neſſel-Waſſer waͤſchen/ Tuͤchlein darinn netzen/ und uͤberlegen/ ſonderlich/ ſo ein wenig Saltz dabey/ ſo probirt worden.
Menſchen Haar in ſcharffen Eſſig gebeitzt/ und auffgelegt.
Spitzmuͤntz mit Saltz geſtoſſen/ und uͤbergelegt/ heilet ohne Sorg.
Oder/ nim̃ ein quintl. Entzianpulver/ ein quintlein Myrrhen/ und zwey quintl. gebranter Bachkrebs-Aſchen/ gieß darüber Wein/ und trinck davon vier Tage nacheinander/ laß die Wunden offen/ halte ſie mit Saltz-Waſſer rein/ und ziehe das Gifft mit Laßkoͤpffen herauß.
Oder/ zerquetſche Knoblauch/ miſche Honig und Gaͤnſe-Schmaltz darunter/ und legs uͤber.
Etliche Tropffen von dem Balſam auß Terpentin gar warm in die Wunden gethan/ lindert den Schmertzen/ und heilet in kurtzer Zeit.
Jtem/ Krebs/ in S.
Johanns Nacht/ vor Auffgang dtr Sonnen gefangen/ hernach in einem Hafen beym Feuer gedoͤrrt/ pulveriſirt/ und mit Butter geſſen; ſollen beyde bewehrt ſeyn.
Anderer/ auſſer der raſenden/ Hunden Biß heilet Fenchelſamen zu Pulver geſtoſſen/ mit Honig temperirt/ wie ein Pflaſter auff ein Tuch geſtrichen/ und uͤbergelegt.
Jſt die Wunden tieff/ ſo fůlle ſie mit Pulver von Dillkraut/ und deſſen Stengeln auß.
Man legt auch uͤber den Schaden friſche weiche Holder-Blaͤtter/ mit Gerſten-Maltz vermiſcht.
Oder/ Neſſel-Blaͤtter zerſtoſſen/ und mit Saltz uͤbergelegt.
Noͤſſelwurm Biß heilet Wermut/ und Muͤntzkraut/ jedes gleichviel/ in Wein geſotten/ und die durchgeſiegene Bruͤhe getruncken; außwendig aber/ weich Bech mit Saltz daruͤber gelegt.
Nattern und Schlangenſtich heilet der Safft von Aeſchen laub mit Wein getruncken; oder die Blaͤtter geſtoſſen/ und auffgelegt: oder groß Kletten-Blaͤtter/ mit Saltz vermiſcht/ und uͤbergelegt: Jtem/ Knoblauch geſſen/ und einen guten Trunck Wein darauff gethan; auch aͤuſſerlich wie ein Pflaſter uͤbergelegt.
Bockshorn/ oder Quendel/ Stabwurtz/ Rauten und Poley Rauch/ vertreibt die Schlangen.
Wann ein Mann von einer Schlangen geſtochen wird/ der nehme einen Hanen/ ein Weib aber/ eine Henne/ lebendig/ und ſchneide ſie mitten durch den Ruͤcken/ und lege ſie alſo warm uͤber den Schaden.
Jtem/ zerquetſche Betonien/ und legs mit einem weiſſen vom Ey auff/ ſo das Gifft außziehet.
Jtem/ Wegerichkraut mit der Wurtzel/ geſtoſſen/ und umbbinde es mit einem Hirſchriemen.
So heilet Nattern Biß Tormentill-Wurtzel geſtoſſen/ item/ Geißrauten/ wie ein Pflaſter uͤbergelegt.
Oder/ Beyfuß-Safft mit Waſſer vermiſcht getruncken.
Scabioſenkraut- Safft mit Tuͤchlein uͤbergelegt/ oder/ daß gruͤne Kraut geſtoſſen/ und wie ein Pflaſter uͤbergelegt.
Heilwurtzſamen/ Blum/ und der Safft/ mit Baum-Oel zertrieben/ und ſich damit beſtrichen/ ſoll den Biß oder Stich verhuͤtten: Garbenkraut aber geſtoſſen/ und wie ein Pflaſter übergelegt/ der Vipern Stich heilen.
Schlangen/ Salamander/ Mollen/ und Froͤſch/ treibet auß dem Leib Angelicwurtz/ Meerrettich-Wurtzel/ jedes gleicher Theil/ ſtoſſe die zu einem reinen Pulver/ und ſchlags durch ein Siblein.
Von dieſem Pulver gib einem/ vier morgen nacheinander/ nuͤchtern/ 4 Stund vor dem Eſſen/ einen guten Loͤffel voll/ mit einem Truͤncklein Weins zertriben/ und warm zu trincken/ ſolle bewehrt ſeyn.
Scorpion-Stich curiren Feigen mit Saltz vermiſcht/ und angeſtrichẽ; item/ Majoran- und Scorpion-Oel.
Wermut-Wein getruncken; item/ Angelica geſtoſſen/ und ein quintl. davon mit Wein getruncken.
Beſtreiche dich mit Rautenſafft/ ſo ſchadet dir kein Scorpion.
Gerſtenmeel mit Wein/ darin Weinrautten geſotten worden iſt/ zu einem Pflaſter gemacht/ und uͤber den Schaden gelegt/ oder Wegwarten-Wurtzel/ und Blaͤtter geſtoſſen/ und uͤbergelegt.
Der Rauch/ oder Dampff deß angezuͤndten Calbani, und Schwefels/ jedes gleichviel/ vertreibt und toͤdtet die Scorpionen.
Spinnen-Stich curirt Poley mit Eſſig/ und Saltz/ geſtoſſen; item Rettich darauff gelegt.
Und wer ſeine Haͤnde mit Rettichſafft beſtreicht/ der kan allerley gifftige Thier anruͤhren.
Trincke fuͤr der Binenſtich Cardobenedictenkraut/ Woll/ und den Samen mit Wein und Pfeffer.
Jtem/ baͤhe das Orth vor wol/ mit gutem warmen Wein-Eſſig/ und darnach leg Wermut mit Rauten/ lebendigem Kalch und Aſchen/ geſtoſſen/ und mit warmen Waſſer/ wie ein Brey temperirt/ auff einem Tuͤchlein uͤber.
Jtem/ rein gepulvert Kleyen/ mit Eſſig zu einem Pflaſter gemacht.
Horniſſen-Hummeln-Weſpen-Stich/ heilet Weinrauten zu Pulver geſtoſſen/ und ein Quintl. ſchwer mit weiſſem Wein getruncken.
Hummelſtich heilet friſch Endivienkraut/ mit den Wurtzeln geſtoſſen/ und wie ein Pflaſter uͤbergelegt.
Alſo heilen die Lorbeerblaͤtter klein zerſtoſſen/ und angeſtrichen/ die Weſpen-Stich.
Daß aber einer nicht geſtochen werde/ ſo nehme er Spargenwurtzel/ zu einem ſubtilen Pulver geſtoſſen/ und mit Baumoͤl/ wie ein ſaͤlblein/ temperirt/ und beſtreiche ſich damit/ oder mit Rautenſafft.
Krotten-Biß heilet Heilwurtz/ gruͤn/ oder duͤrr geſtoſſen/ und mit Menſchen-Harn/ wie ein Pflaſter gemacht/ auff ein Tuch geſtrichen/ und uͤbergelegt.
Katzen-Biß heilet Nardenſamen geſtoſſen/ wie ein Pflaſter uͤbergelegt.
Rauten vertreibet ſie.
Lobenheimer oder gifftige Waſſer-Schnacken vertreibet Wermut/ in der Schlaff-Kammer auff gluͤenden Kolen gelegt:
Jtem zuͤnde Galbenſafft an.
Andere Schnacken toͤdten der Rauch von Roͤmiſchen Kuͤmmel in der Kammer gemacht.
Jtem kaͤue dieſen Kuͤmmel im Mund/ und mit dem ſafft/ den er gibt/ ſalbe das Angeſicht/ die haͤnde/ und andeꝛe Glieder/ ſo koͤñen dich die Schnacken nit ſtechen.
So man auch die Fenſter/ Waͤnde/ und die Thuͤren der Gemach mit dem Wein/ darinnen Kuͤmmel geſotten/ beſprenget/ ſo kommen ſie nicht hinein.
Wieſel Biß heilet der Nardenkraut-Samen/ zu Pulver geſtoſſen/ und das Pulver vom Candiſchen Diptam/ jedes ein quintlein/ und mit Wein getruncken.
Durch die Weinrauten werden ſie vertrieben: oder weiche Weitzenkoͤrner mit Salmiax in Waſſer/ und gieſſe dann an die Ort/ da ſie gemeiniglich ihre Wohnung haben.
Die LXXII. Frag/ Was vertreibet das Unziefer?
Jtem/ die Omeyſſen/ und Wantzen?
DAvon iſt allbereit in der vorgehenden Frag etwas geſagt worden.
Sonſten vertreiben das Unziefer Wermut und Bergrauten:
Und wird auch das Unziefer vom herumb gepflantzten Wermut/ item durch den Rauch oder Dampff/ von dem angezuͤndten Galbenſafft/ in den Weingaͤrten; auß dem Leib aber mit dem Rheinfaren-Safft vertrieben/ wann man deſſen zwey Loht mit Wein trinckt/ oder das Kraut mit Wein ſiedet/ und von der geſottenen Bruͤhe trincket.
Ein mehrers iſt bey der vorgehenden/ item/ in der 67. Frag/ einkommen.
Die Omeyß iſt gar ein fuͤrſichtig und ſorgfaͤltig Thierlein/ hatt auch in der Artzney ſeinen Nutzen.
Sie werden durch Schwefel/ und das Kraut Wolgemut/ gepulvert/ und uͤber ihre Wohnung geſtreuet: Jtem/ von Rauch deß Schwefels/ Storax/ und Teuffelsdreck vertrieben.
Wann man auß ſolchen Sachen einen Teig macht/ und umb ihre Wohnung ſtreichet/ ſo gehen ſie nicht herauß.
Und wann man von dieſen Dingen etwas in ihre Loͤcher thut/ ſo ſterben ſie: und wan man Scorbionenkraut auff ein Omeyshauffen legt/ und die Loͤcher damit verſtopfft/ ſo muͤſſen ſie auch alle ſterben.
Die Wandleuſe oder Wantzen/ vertreibet auß den Gaͤrten und Zimmern/ der Rauch von Bolellio (ſo ein Gummi) duͤrren Myrrhen/ und Schwefel gemacht: Jtem/ die Bonen-Blaͤtter in die Bett gelegt: Jtem/ gruͤner Wermut mit Schweinenſchmaltz wol geſtoſſen/ darnach geſotten/ und durchgeſiegen und die Bettſtollen damit beſtrichen. Oder/ ſeude das Horn von Pferds-Fuͤſſen/ in einer ſcharffen Laugen/ und waſch damit die Bett/ oder wantzichte Ort.
Solle bewehrt ſeyn; wie auch das folgende: begieſſe die Gemach mit Waſſer/ und ſtreue friſche Rauten-Blaͤtter/ und Zweiglein darauff.
Das gruͤne Coriander Kraut unter die Kuͤſſen gelegt/ oder in Meerzwibel Eſſig/ oder nur in Waſſer geſotten/ und die Gemach damit begoſſen/ ſolle ſie auch vertreiben. M.
Albertus Linemann, im Prognoſtico deß 1652. in der 10. Frag meldet/ daß die Wandlaͤuſe/ oden Wantzen (oder Wentelein/ wie ſie theils Orthen genennet werden) ihr Herkommen/ in vielen Kammern auß dem Holtz/ und dem Leimen haben/ worauß die Haͤuſer gebawet ſeyn.
Denn/ wenn ein Holtz gegen das volle Liecht/ oder beym vollen Liecht ſelbſten/ gehauen wird/ ſo iſt im Holtz viel Feuchtigkeit; deßgleichen im Leim/ wann derſelbe alſo gegraben wird: das Baum-Oel iſt der Wantzken Tod/ ſagt er:
Denn wenn mit dem Baumoͤl ein Wandlaus nur beruͤhret wird/ ſo ſtirbt ſie alſobald.
Ein Hausvatter thut nicht uͤbel/ ſchreibt er ferners/ daß er ſeine Bettgeſtell auß fettem kuͤnichten Fichtenholtz fertigen laͤſſt/ welches gegen das neue Liecht gehauen iſt.
Die LXXIII. Frag/ Was erhaͤlt das Obſt/ Trauben/ Eyer und das Fleiſch/ friſch/ und fuͤr Faͤulniß?
WEerzwibeln unter daß Obſt gelegt/ laͤſſet es nicht faulen.
Trauben bleiben am Stock/ biß zu rechter Zeitigung gut/ wann man umb den Stock/ der ſonſten bald faule Trauben bringt/ Gerſtenmeel/ mit Burtzelkrautſamen vermiſcht/ ſchuͤttet: die abgenommene Trauben aber bleiben lang friſch/ wann man ſie in Haberſtroh leget.
Die Eyer werden friſch behalten/ wann ſie in Rockenkorn vergraben werden.
Wiltu ſie im Sommer friſch behalten/ ſo vergrabe ſie/ ſo bald ſie gelegt worden/ in Kleyen.
Andere reiben die Eyer mit rein gepulvertem Saltz/ oder waſchen ſie ab mit Saltz-Waſſer/ laſſen ſie darnach ein Stund oder vier liegen/ biß ſie gar trucken werden/ darnach vergraben ſie dieſelben in Kleyen.
Das Fleiſch bleibet friſch/ wann mans in den Hirſen (Millium) verſcharret.
Vor Mucken/ und Maden/ behuͤtet das Fleiſch Bier-Eſſig mit ſaubern Tuͤchlein genetzt und eingewickelt.
Zum Einſaltzen nimm Corianderſamen/ Wacholderbeer/ eines jeden ein gut Theil/ ſtoß zu einem groblechten Pulver/ darnach thue deß Fleiſches ein Leg/ mit warmen Saltz/ zettele darnach deß Pulvers ein Hand voll darauff; weiter/ ſaltze wider ein Leg Fleiſches/ und ſo fortan; laß es ſeine Zeit im Saltz liegen/ und henck es dann in den Rauch/ ſo bleibt es gut/ und iſt wolgeſchmack.
Das Fleiſch im Hafen hefftet zuſammen/ wann man Sanickel dabey ſeudet.
Wann man damit Sauerampfferkraut ſiedet/ ſo wird das harte Fleiſch weich.
Die LXXIV. Frag/ Was verurſachet den Huſten? und was dienet wider denſelben?
HUſten iſt eine Reinigung der Bruſt/ durch welche aller uͤberfluß/ ſo in derſelben/ und in der Lunge ſteckt/ wird außgeworffen.
Und iſt ſolche Bewegung von der Natur/ der Bruſt nicht anders zugeeignet/ als dem Hirn das Nieſen/ und dem Magen das Heſchen.
Es iſt der Huſte zweyerley Art/ nemlich/ ein truckener und feuchter.
Beyde entſtehen auß aͤuſſerlich- und innerlichen Urſachen.
Die aͤuſſerliche ſeyn/ wo etwas im Halß beſteckt/ viel Pulver/ und Staub empfangen wird/ arger Peſtilentziſcher Lufft/ hitzige/ kalte/ feuchte/ oder gar zu truckne Zeit/ und Art/ welche eine arge Eigenſchafft in der Lungen machen:
Deßgleichen rauhe/ raͤſe Speiß/ als zu viel Pfeffer/ geſaltzener Kaͤß/ oder Fleiſch/ herbe ſaure Fruͤchte/ Neſpeln/ Eſſig/ Limonien/ ꝛc. item/ wann einem die Speiß oder Tranck/ in die unrechte Kehlen kombt/ und dergleichen.
Jnnerliche Urſachen ſeyn/ zeher Schleim/ und Catharr/ der vom Haupt auff die Bruſt oder Magen ſincket: arge Daͤmpff/ ſo in die Lufftroͤhr der Lungen kommen/ dieſelbige entweder von wegen voͤllin deß Magens/ Mangel am Miltz/ Leber/ Mutter/ und andern Zufaͤllen beſchwehren/ und viel dergleichen.
Was nun die Mittel wider den Huſten anbelangt:
ſo findet man deren in den Artzney-Buͤchern viel: und ſolle man ſich/ wann derſelbe uͤberhand nimbt/ bey einem Artzt guten Rahts erhohlen.
Daher allein der nachfolgenden/ ſo in einem geſchriebnen Buch man gefunden/ zugedencken iſt: als man ſolle Poley mit Honig vermiſcht/ nehmen/ ſonderlich wann der Catharr den Huſten verurſacht; item Senff uͤber Tiſch; item Veiel-Syrup/ mit der Bruſt-Latwerg/ Lochſanum genant/ und den Syrup von Frauenhaarkraut.
Das Reiben der Haͤnde und Fuͤſſe thut auch wol.
Roͤmiſch Quendel-Syrup/ und Waſſer.
Melonenſamen von ſeinen Huͤlſen gereiniget/ in Gerſten- Waſſer geſotten/ zerſtoſſen/ und getruncken.
Suͤßholtz mit ſuͤſſem Wein.
Feigen und Yſop.
Einer rahtet dieſe Latwerg: Nim̃ den Syrup von Yſop/ und Suͤßholtz/ jedes ein Loht/ der obgedachten Latwerg Lochſ.
& experti, und von Fuchslungen/ jedes 2. quintlein/ und mach darauß eine Latwerg.
Oder/ Syr. de Liquirit.
de Hyſſop.
ana ℥s.
Loch ſan. & expert. de pulmon. vulp.
ana Ʒiij, Traga Ʒj, Aniſi ℥s, Cinam.
℈ij, mivæ Citon. q. ſ.
Und fuͤr eine ſchwangere Frau/ ſo den Huſten hat/ folgende Latwerg/ R. Diapenid.
Loch ſan. & exp. ana ℥s, ol. Amygd. dulc. ℥j, Syrup.
Oxim. ſquillit. Hyſſop.
ana ℥j. ol. Ireos Ʒj.
Miſce. der Safft oder Syrup von Schlehenbluͤht: Jtem/ die Bruſtbeerlein ſeyn auch gut.
Jtem/ Bruſtbeerlein:
Safft/ Jſpen-Safft/ und Suͤßholtz-Safft vermiſcht/ machet außwerffen.
Oder nim̃ ein Sechzehntheil Brantewein/ ein Achttheil Malvaſir/ und zwey Loht Zucker candi/ miſch/ und brauchs kalt/ morgens und abends/ allwegen zween Loͤffel voll.
Scabioſenblumen- Zucker:
Jtem Roſmarin gebrent/ und den Rauch in den Hals und Naſen gehen laſſen.
Ein bewehrt Huſten-Pulver einer vornehmer Frawen/ Freyherren Standes/ ſo auch denen gut/ ſo ſich der ſchwindſucht beſorgen; es eroͤffnet die Lungen-Roͤhr/ und macht einen ringen Außwurff:
Nimm Jngwer/ Calmus/ Lorbeer/ Wacholderbeer/ Fenchel/ Jſop/ Salbey/ jedes zwey Loht/ auch jedes abſonderlich pulveriſirt/ und ſo viel weiſſen Zuckercandi/ als die obgedachte Stuͤck alle waͤgen/ vermiſch es/ und nim̃ alle Morgen davon ein/ was du mit drey Fingern faſſen/ oder heben kanſt/ und zu Nachts/ wann man will ſchlaffen gehen/ auch ſo viel.
Alten Huſten vertreibt Wolgemut in Honig- Waſſer geſotten/ und getruncken: Jtem/ geſottene/ und durchgeſchlagene Reißbruͤhlein/ deß Tags etlich mal getruncken/ iſt eine gewiſſe und wunderliche Huͤlff wider den Huſten.
Gerſten- und Kleyen- Bruͤhlein ſeyn auch gut.
Scharffen Huſten vertreiben geſottene Ruͤben/ den Safft herauß gedruckt/ mit ein wenig Zuckercandi ſuͤß gemacht/ und alſo warm/ wann man ſchlaffen gehen will/ getruncken.
Wider den Eyter-Huſten/ nim̃ Ruͤſtblaͤtter/ und Pfefferkoͤrner/ jedes gleichviel/ zerſtoß/ und trinck es mit warmen Malvaſier.
Wider den Huſten von Kaͤlte ſeude Weitzenmeel/ mit friſchem Butter/ weiſſen alten Wein/ und gnugſamen Zucker zu einem Breylein.
Vor hitzigen Huſten nim̃ vier Loht rein gepulvert Amelmeel/ vermiſche das mit friſch gemolckener Milch/ thue darzu geſcheelte Citrullenkern/ klein geſtoſſen/ anderthalb Loht/ und ein wenig friſch Mandel-Oel/ ſeude dieſe Stuͤck wol zu einem Breylein/ machs ſuͤß mit Penid-Zucker/ gibs darnach dem Krancken zu eſſen.
Trucken Huſten vertreibet Fenchelwurtzſafft/ mit Honigwaſſer alle Morgen und abend/ jedesmal zwey Loht warm getruncken.
Oder nim̃ ein halb Maß Geißmilch/ thue darein ein Hand voll blawe Veiel/ und ein Loht Zuckercandi/ laß gemach auffſieden/ und trincks warm.
Oder/ nim̃ Geißmilch/ ſeude darinn Bockshoͤrnlein/ oder S.
Johannis- Brodt/ und iß/ oder trincks; ſo probirt iſt.
Oder Zuckerpenid mit geſottenem Suͤßholtzwaſſer zu einem Julep gemacht/ und deß Tags viermal/ jedesmal acht Loht warm getruncken.
Jtem/ Fenchelſafft mit Milch und Penidzucker vermiſcht/ und den Kindern offt davon zu lecken geben.
Seude ein Waſſer mit Fenichel/ hernach thue Zuckercandi/ und ein wenig Zimmet darein/ und trincke es vor den Durſt/ in der Huſten.
Oder/ nim̃ zwey Loht Zucker/ und friſch Brunnenwaſſer ein Maß/ ſeude daß den dritten Theil ein.
Wiltu es beſſer haben/ ſo thue darzu ein halb Loht klein geſchnitten Suͤßholtz/ und ein Loht der kleinen Roſinlein/ laß es mit dem Zucker ſieden/ ſeige es durch/ und trinck nach Notdurfft.
Oder/ nim̃ der Wurtzel von Sauerampfer und China/ Suͤßholtz/ Weinbeerlein/ deß beſten Zimmets/ jedes drey Quintlein/ Fenchelſamen zwey quintl. und Coriander 1. quintl. thue es groͤblicht zerſchneiden/ und ſeuds mit ſechs Maß Waſſer eine halbe Stund.
Jſt auch wider Seitenſtechen.
Oder/ nim̃ Fenchelwurtzel in friſchem Waſſer den halben Theil eingeſotten/ und der durchgeſigenen Bruͤhe alle morgen nuͤchtern drey Stunden vor dem Eſſen/ und deß Nachts 2. Stunden vor dem Nacht Jmbiß/ jedes mal 6. Loht/ mit zwey oder drey Loht Yſop-Syrup vermiſcht/ warm getruncken.
Jſt eine bewehrte Artzney wider den Huſten/ auch das Keichen/ und ſchwerem Athem.
Die LXXV. Frag/ Weil du geſagt/ daß der Huſten eine Reinigung der Bruſt ſeye; ſo moͤchte ich gerne noch ein mehrers von der Bruſt wiſſen?
DAß/ ſo insgemein die Bruſt von uns/ und Lateiniſch Thorax genant wird/ hat vorne ihren Anfang/ nach Endung deß Halſes/ reicht ſo weit als die Rippen; oder/ hat das vorderſt und hinderſt Theil deß Leibs/ vom Hals ab/ biß auff das Diaphragma, oder das Bruſtfaͤll im Leib in ſich.
Der Vordertheil iſt in der Mitte/ nach laͤngs ab/ etwas eingeſenckt/ dargegen an beyden Orten/ unter den Tuͤttlen oder Bruͤſten erhoͤhet:
Gleichfals auch der Hindertheil/ der Ruͤckgrad ernidert/ aber an beyden Seiten durch die Schulterblat/ und Rippen erhaben.
Dieſer Ort iſt nicht gantz beinin wie die Hirnſchal/ auch nicht gantz fleiſchin/ ſondern ordenlich eines umbs ander/ mit Beinen und Maͤußlein vermiſcht/ und erfuͤllt/ alſo/ daß die Rippen ſolche vornen und hinden beſchlieſſen/ und die innerliche Glieder/ gleich als mit einer Vormauer beſchůtzen und zuſammen halten.
Wie nun dieſer Theil deß menſchl. Coͤrpers außwendig von Beinen beſchirmet iſt/ alſo wird er auch innerlich mit Blut- und Lufft-Adern/ deßgleichen mit ſtarcken Nerven gefuͤhrt/ erhalten/ und zuſammengebunden/ taugenlich gemacht/ den Lufft an ſich zu ziehen/ und von ſich zulaſſen/ dardurch Hertz/ Lung/ und andere innerliche Glieder erquickt/ und in ihrem Weſen erhalten werden.
Nun dieſe Bruſt iſt wie andere menſchliche Glieder/ mancherley Gebrechen unterworffen.
Dann/ wañ die ſchaͤdliche Fluͤſſe vom Haupt auff die Bruſt ſincken/ verſehren ſie die Lungen/ verſtopffen die Lufftaͤderlein/ machen keichenden/ harrziehenden/ auch ſtinckenden Athem/ mehrerley Huſten/ Erſchweren/ Eyter und Rotz/ außwerffen/ dergleichen andere Zufaͤll/ und ſchmertzen/ welche gemeiniglich die Lungen beſchwehren/ und verletzen.
Nun hierwider/ und zwar wider den ſtinckenden Athem/ dienen Meliſſen/ Salbey/ eingemachte Calmus/ Gulgant/ Muſcaten/ eingemachte Citronen gekaͤut/ und geſſen: item/ Naͤgelein und Galgant/ auf einer Rinden von Rockenbrodt mit Wein geſſen.
Jtem/ Fenchelſamen/ Wermutwaſſer/ Anis/ Coriander/ Rockenbrodt auß Wein/ mit darauff geſtreuten Salbey/ oder Galgant Puͤlverlein geſſen; Muſcaten-Oel/ Wacholder-Oel.
Vor den uͤblen Geꝛuch von gegeſſenem Knoblauch/ iß Rauten auß Weineſſig/ oder iß ein rohe Peterlinwurtzel/ und trincke einen guten Weineſſig darrauff.
Dem kurtzen Athem hilfft Wolgemuhtwaſſer/ abends und morgens getruncken: Jtem/ Meliſſenpulver mit Honig vermiſcht/ und eingenommen.
Salveywein.
Bruͤhe von geſotnen Ruͤben/ mit Zucker und Butter vermiſcht.
Feigen uͤber Nacht in Brandwein gelegt/ und frůhe zwey davon geſſen.
Salbe die Bruſt mit Roͤmiſch Camillen-Oel.
Ein Waſſer für den ſchweren Athem: R. Aqu.
Meliſſæ, Borrag.
Ceraſ. nigr. ana ℥j. Elixir. vitæ Matthioli, 3. qu. ol. Sulph. acidı gutr.
V. Sacchari candi albi ℥￼. vermiſchs/ und gib ein oder zwey Loͤffel voll ein.
Ein dickes Gerſtenbruͤhlein mit Mandelmilch/ Zucker/ und friſchem Butter geſotten: item/ die Kleyen-Suͤpplein gegeſſen/ ſeyn auch gut wider den ſchweren Athem/ auß druͤckne verurſacht/ wann die Lufftroͤhr und die Lung/ zu viel zuſammen gezogen werden/ daß ſie ſich nicht frey außbreiten koͤnnen.
Meerzwibelſafft; Jtem/ ein Scrupel geſaͤuberten Armoniacs/ mit einem weichgeſottnem Ey verſchluckt; Jtem/ das Kraut Wildeſſigkraut/ oder Wildbrunnkreß genant/ ins Getraͤnck gelegt/ item gebratne Zwibel/ item Honigeſſig/ item das Pulver von den Lorberbeeren/ mit Honig genommen/ und geleckt: Jtem/ præparirt Fuchslungen; item/ Zibeben ſeyn auch nuͤtzlich: Jtem/ Bertramwurtzel in Wein geſotten/ mit Zucker ſuͤß gemacht/ und einen guten Becher voll/ warm/ von der durchgeſignen Bruͤhe getruncken.
Jtem/ Erdbeerkraut geſtoſſen/ den Safft davon außgepreſt/ und davon genommen zwey Untz/ oder vier Loht/ Honig zwey Loht/ weiſſen Pfeffer zu Pulver geſtoſſen/ ein halb quintlein.
Miſche/ und trincks warm/ iſt bewehrt.
Alſo machet Außwerffen die durchgeſchlagene Kleyenbruͤhe/ mit Honig/ und und ſuͤß Mandel Oel/ ſo friſch außgedruckt worden/ vermiſcht/ Morgens und Abends/ jedesmal etliche Loht getruncken.
Oder/ nim̃ Peſtilentzwurtz/ und Alantwurtzel/ jedes zwey Loht/ Ehrenpreiß/ Yſop und Doſten/ jedes eine halbe Hand voll/ Suͤßholtz ein halbes Loht/ Fenchel zwey quintl. acht friſche Feigen; ſiede ſolche Stuͤck in einem Honigwaſſer/ und trincke davon/ iſt bewehrt.
Alſo dienen zum eroͤffnen der Bruſt/ und Abledigen/ Veilel-Syrup/ Penidzucker in der Speiß/ oder Tranck/ oder ſonſten/ gebraucht; Fenchel-Zucker Wolgemut/ Bergmuͤntzwaſſer; oder folgender Julep:
Nim̃ Scabioſenwaſſer/ durch ein zinnern oder glaͤſern Kolben diſtillirt/ und Roͤhrleinwaſſer/ jedes ein halb Seydel/ Yſopwaſſer ein guten Loͤffel voll/ gedoͤrrt weiſe Roͤſenblaͤttlein/ blawe gedoͤrrte Veiel/ was man eines jeden mit fuͤnff Fingern wol faſſen kan/ thue es in ein verglaſuret Haͤfflein/ bedecks; thue darzu weiſſen Zucker candi/ daß es gar ſuͤß werde; ſetze es zu einem gelinden Kohlfeuerlein/ laß aber nicht ſieden/ wann es ein Stund geſtanden/ ſo nimbs hinweg.
Wann du es gebrauchen wilt/ ſo ſetz es auff eine heiſſe Aſchen/ oder warmen Ofen/ davon gib ein/ zwey/ oder drey Loͤffel voll ein.
Die Bruſt raumt und reiniget Meerzwibeleſſig/ ein oder zwey Loͤffel voll eingenommen/ Cubeben/ welſch Pimpernuͤßlein/ Gamanderlein-Wein/ Suͤßholtzſafft/ Liebſtoͤckelwaſſer/ Angelic-Taͤfelein/ Kuͤmmelzucker.
Oder/ nim̃ Frauen-Haar/ Yſop/ Feigen/ Bruſtbeerlein/ Sebeſten/ Roſinlein/ Gerſten/ und geſchaben Suͤßholtz/ jedes gleichviel/ koche ſie in Brunnenwaſſer/ und trinck davon.
Bruſtgeſchwaͤr heilen gemeine dicke Gerſtenbruͤhe/ oder Gerſten/ mit Mandelmilch/ zu einem Muͤßlein geſotten/ und mit ein wenig Penidzucker ſuͤß gemacht.
Oder Weitzenmeel mit Milch/ friſchem ſuͤſſen Mandel-Oel/ und ein wenig Zuckers/ zu einem Brey geſotten.
Hitzige Bruſt curiren Sebeſten/ Bruſtbeerlein/ Zwetſchen/ und Suͤßholtz/ in Waſſer geſotten/ und davon getruncken.
Jtem/ Wegwartenwaſſer:
Jtem/ Endivienkraut/ friſch mit Gerſtenmeel geſtoſſen/ und wie ein Pflaſter gemacht.
Kinder-Roſſeln vertreibt Veiel-Safft/ und Waſſer Bruſtſchleim zertheilet/ und fuͤhret auß/ Baſilienwaſſer getruncken/ Pfeffer/ Thymian/ mit Honig vermiſcht/ und wie eine Latwerg ſittiglich geſchlungen: oder Gundelreben/ Yſop/ Alantwurtzel/ und Fenchel/ in eintm Honigwaſſer geſotten/ und warm davon getruncken.
Bruſt-Schwachheiten curiren ſuͤſſe Pomerantzen/ Spargen/ geſotten Zuckerwaſſer.
Siede Gerſten im Waſſer/ waſche ſie wieder mit friſchem Waſſer/ thue Butter/ und ein wenig Saltz/ auch Mandelmilch darzu/ ſiede biß die Gerſten zerfaͤhrt und dick wird/ wie ein Muͤslein/ beſtreue es dann mit Zucker.
Einer hat lang einen Schmertzen in der Bruſt und Keelen/ wann die Mittags Eſſen- Stunde vorhanden war/ gelitten/ und ſtuͤndlich/ durch ein warmes Brodt/ ſo er dreymal auffgelegt/ inner drey Tagen wieder geſund worden.
Bruſt-Verwundung heilet Sanickel in Waſſer/ Bier oder Wein geſotten/ und von der durchgeſignen Bruͤhe morgens und abends/ jedesmal ſechs Loht warm getruncken.
Wider die Apoſtem in der Bruſt/ das Außwerffen zu befoͤrdern/ nim̃ Weitzenmeel vier Loht/ Roſenhonig 3. Loht/ zween Eyerdotter und Schweinen Schmaltz/ ſo viel genug iſt/ mach ein Pflaſter darauß/ und ſtreichs auff ein Tuch.
Oder Weinrauten zu Pulver geſtoſſen/ und ein quintl. ſchwer mit geſottenem Suͤßholtzwaſſer getruncken.
Die LXXVI. Frag/ Was hat es fůr eine Beſchaffenheit mit der Lungen/ deren in den vorgehenden beyden Fragen gedacht worden?
DJE Lung iſt gleich als eine Scheidwand/ zwiſchen den Lufftroͤhren deß Halſes/ und Hertzens geſtellet/ und als eine Behaltung/ und Werckſtatt deß Athems/ von der Natur verordnet/ den aͤuſſerlichen Lufft zu empfahen/ an ſich zuziehen/ Hertz und innerliche Glieder damit zu erquicken/ den erhitzigten wieder außzuſtoſſen/ abermals einen friſchen zu hohlen und außzutheilen/ darmit die Stimm und Rede/ in allem/ ſo da lebt/ und Lungen hat/ zu formiren und leiten.
Darumb hat die Natur der Lungen Subſtantz und Weſen/ ring/ und ſchwamblecht gemacht/ mit mehrerley Lufftloͤchlein und Adern erfuͤllet/ damit ſie zu der beſagten Verwaltung deſto tauglicher ſeyn moͤchte.
Jhr Weſen beſtehet auß Blut/ wird reichlich damit erfuͤllet/ welches doch/ ſo bald es auß den Coͤrpern kommet/ verflieſſet.
Je kleiner die Lunge in einem Coͤrper/ je ſchnellerer Bewegung derſelben iſt.
Es wird aber dieſes edle und nothwendige Glied/ mit vielfaͤltigen und ſchweren/ auch toͤdlichen Kranckheiten angegriffen/ als mit Huſten/ Verſtopffung/ Geſchwaͤr/ Schwindſucht und dergleichen; davon oben allbereit/ als von der Huſten/ ſtinckenden und ſchwerem Athem/ etwas iſt geſagt worden.
Werden daher nur noch etliche Mittel/ wider andere Gebreſten derſelben erzehlet; und was ſonſten bey derſelben in acht zunehmen iſt/ vermeldet.
Und zwar ſo vertreibt den Lungen-Gebrechen das Lungenkraut/ Poley in gutem weiſſen Wein/ mit ein wenig Saffran geſotten/ Abends und Morgens getruncken.
Das Huſt-Latwerglein Species diahyſſopi genant.
Lavendelzucker wehret/ daß die Fluͤſſe nicht auff die Lungen fallen.
Ehrenpreiß.
Alantwurtz-Wein.
Fenchelſafft Morgens und Abends/ jedes mal zwey Loht/ mit Meth/ warm getruncken/ kombt zu hülff allem Gebrechen.
Gebrochne Lungen-Ader curirt Maßliebenwaſſer/ allein/ oder mit Wegerichwaſſer getruncken.
Jtem/ die Breylein von Staubmeel: eroͤffnen aber thut Weinrautenwaſſer/ Morgens und Abends/ jedes mal 4. oder 5. Loht eine zeitlang getruncken.
Lungen Auffſteigen wehret Yſopſafft mit Scabioſenwaſſer eingenommen.
Lungen-Entzuͤndung curirt Saffran/ Erdbeer/ Wegwartenwaſſer/ ein dickes Gerſtenbruͤhlein/ mit kleinen Roſinlein/ ſchwartzen Bruſtbeerlein/ und ein wenig Mandelmilch geſotten/ und durchgeſigen.
Jtem/ gepulvert Kleyen in Waſſer und Wein/ jedes gleichviel mit friſchem Butter zu einem Pflaſter geſotten/ auff ein Tuch geſtrichen/ und warm uͤber die Bruſt und Seiten gelegt.
Lungens kalte Gebrechen curirt Wolgemut/ oder Doſtenwein getruncken: item/ Yſop/ Chamillen/ Anis/ Wermut.
Scharffe und rauhe Lungen lindert der außgepreſte Safft von den ſuͤſſen Mandeln.
Lungen-Geſchwaͤr curirt Ehrenpreiß in Honigwaſſer geſotten/ und ſtaͤtigſt davon getruncken.
Jrem/ gepulvert Amelmeel vier Loht/ deß Schleims von wolgeſottner Kochgerſten acht Loht/ junge Hüner/ und junge Hanen-Bruͤhe/ ſo viel vonnoͤthen/ ſeuds wol miteinander zu einem Breylein/ und gibs dem Krancken taͤglich zu eſſen.
Wann derſelbe von einer zerſprungenen Ader der Lungen Blut ſpeyet/ ſo gib ihm deß friſch außgepreſten Garbenkraut-Saffts fuͤnff Loht/ zertreibe darinn ein halb Loht gebranten und geribnen Blutſtein auff ein mal kalt zutrincken.
Den Schmertzen der Lungen wenden Wießkuͤmmel ſechs Loht/ Anisſamen/ Wermutkraut jedes vier Loht/ machs zu Pulver/ und thue darzu 6. Loht Broſam/ von einem weiſſen Brod/ unverſchaͤumbts Honig acht Loht/ Terpentin vier Loht.
Dieſe Stuͤck alle laß ſieden in gnngſamen weiſſen Wein/ ſo lang biß der Wein ſchier eingeſotten.
Mach darauß ein Pflaſter/ das ſtreich auff ein Tuch/ und legs dem Krancken warm außwendig/ ſo wohl hinden als vornen/ auff die Lungen/ deß Tage zwey mal/ erfriſch es allweg wieder.
Dienet auch wider die Schmertzen der Bruſt und Seiten/ item/ Keichen/ und ſchweren Athem.
Schleim und Koder/ ſuͤhrt auß/ Wermut mit Veielwurtz und Honig/ vermiſcht/ morgens und abends in geſtalt eines Latwergleins genutzt.
Oder Anisſamen ein wenig geroͤſtet/ zu Pulver geſtoſſen/ und mit drey Theil verſchaͤumten Honigs ein Latwerg gemacht/ und davon morgens und abends jedesmal einer kleinen Caſtanien groß genommen/ ſietiglich im Mund zergehen laſſen/ und darnach mit Luͤpfflen/ auff dem Ruͤcken liegende/ gemaͤhlich laſſen hinab ſchleichen; das loͤſet ab den zehen Schleim in der Bruſt/ und Lungen/ und machet wohl außwerffen.
So einem die Fluͤß zur Bruſt und Lungen fielen/ und er ſich der Schwind- und Lungenſucht befoͤrchtete/ der neme zwey Loht deß gepuͤlverten Krauts Buſchkohl (ſonſten Buchſpick/ Lungenkraut/ oder pulmonaric aurea genant) durch ein rein haͤrins Sieblein geſchlagen/ und acht Loht alten Roſenzuckers/ vermiſch es mit Myrten Syrup/ ſo viel gnug iſt zu einer Latwergen/ und gebrauch davon alle Morgen und Abend einer halben Caſtinien groß/ daß wird nicht allein die Lungenſucht verhuͤten/ ſondern auch dieſelbe/ wann ſie allbereit angeſetzt/ und die Lungen verletzet hat/ heilen.
Sonſten reiniget die Lungen vom Schleim/ Baſilienkraut in Wein geſotten/ und getruncken/ Betonien/ Ackeley/ Chamillen Blumen in Wein geſotten/ Morgens und Abends/ jedesmal ein gemeines Tiſchbecherlein voll getruncken.
Die Verſehrung aber der Lungen curirt Ehrenpreiß/ Maßlieben- und Wegerichwaſſer/ Diatragacanthum calidum; Jtem/ Angelicwurtzel zu Pulvergeſtoſſen/ und mit verſchaͤumtem Honig/ ein Latwergen darauß gemacht/ alſo/ daß man der Wurtzel ein Theil/ und deß Honigs vier Theil nimbt.
Jſt eine heilſame Artzney zu allen Verſehrungen und kalten Gebrechen der Bruſt und Lungen.
Lungen-Verſtopffung loͤſet auff Wolgemut/ oder Doſten/ Jſop/ welſche Pimpernuͤßlein/ Odermenig/ Fenchel-Zucker/ und vor allen andern/ Ehrenpreiß.
Die LXXVII. Frag/ Was iſt eigendlich die obangedeute Schwind- oder Doͤrrſucht? und hat man auch Mittel wider dieſelbe?
DJE Schwindſucht Phthiſis, oder Tabes, iſt eine Lungenſucht/ welche Fleiſch Marck und alle Kraͤfften deß Leibs außdruͤcknet/ verdorret und zerſtoͤret:
Jn Summa/ es iſt alles/ ſo die Lungen verletzt oder aufffriſt.
Einer nennts Lungen-Geſchwaͤr.
Die Urſachen ſeyn mancherley/ als ſchwerer Huſt/ da etwan ein Aederlein in der Lungen bricht.
2. Rotz und ſchleim/ ſo vom Haubt auff die Lungen faͤllt.
Dann wo ſolches Flieſſen lang waͤret/ ſo verletzt es die Lungen nicht minder/ dann ein ſtaͤter Tropff Waſſer einen harten Stein durchbohret.
3. Die Geſchwaͤr in der Bruſt/ und anderswo/ ſo noch nicht wol gereiniget worden/ und hinab ſincken.
4. Das Verſtopffen gewoͤnlicher Fluͤſſe/ als bey den Weibern ihre Blumen/ davon die Daͤmpff empor in die Lungen auffriechen und verletzen.
5. Vber fluͤſſige aͤuſſerliche Hitz oder Kaͤlte/ rauhe Wind/ ſonderlich zu Herbſtzeiten/ welche die Adern auffſchwellend machen.
Alſo von Stoͤſſen/ Wunden/ Peſtilentziſchem Lufft/ zu langem Gebrauch hitziger Specerey/ Zwibel/ Knobloch/ und anderer Speiſen/ die viel und zart Blut machen/ dardurch leichtlich ein Ader bricht/ welches Blut dann daſelbſt erfaulet/ und zum Geſchwaͤr/ oder Apoſtem wird.
6. Gibt auch groſſe Vrſach zu dieſer Lungenſucht/ das lange verharren in Bergwerck-Gruben/ bey Schmeltzhuͤttinen/ Queckſilber arbeiten/ welcher rauch und dampf die Lungen beſchaͤdigen.
Vnter vielen Zeichen ſeyn folgende die gemeiniſte/ daß den Lungenſuͤchtigen die Naſen ſpitzig und klein/ die Schlaͤffe eingefallen werden/ die Achſeln ſich gleich als Fluͤgel außſtrecken/ ein klein hitzig Fieber/ Huſten nach dem Eſſen/ Engbruͤſtigkeit/ ſchwerer Athem/ eyteriger Außwurff/ ſo etwas mit Blut gefaͤrbet iſt/ darzu kombt.
Es werden die Kiefer/ und Backen rot/ Naͤgel an Haͤnden und Fuͤſſen erkruͤmmen/ die Hitz und Kaͤlte verletzen ſie leichtlich; an gaͤhem Zorn/ Gewuͤrſigkeit/ und Widerwillen/ mangelts auch nicht.
Wann nun ſampt dieſen Zeichen/ der Leib anfahet abzunehmen/ und außzudorren/ und die Haar außfallen; da iſt kein Zweiffel mehr/ daß ein ſolcher Menſchlungenſuͤchtig ſeye.
Was die Mittel wider dieſe Kranckheit anbelangt/ ob ſie wol/ wann man nicht gleich anfangs darzu thut/ ſchier unheilſam iſt:
So braucht man doch darwider Fuchslungen/ Weiber- oder Eſelin- Milch/ Hyſſopſafft/ iſſet viel von Lungen/ Ziebelnuͤßlein in ſuͤſſem Wein gekocht/ und getruncken: Jtem/ Doſten/ mit Feigen/ Rauten/ Honig/ und Wein geſotten und getruncken; ſuͤſſe Mandel/ Suͤßholtzſafft/ Muſcatennuͤß-Oel/ Mandelſuppen mit Zucker/ Pappeln in der Speiß genoſſen.
Etliche ſchreiben/ daß der Saffran auff einen halben/ oder gantzen Scrupel ſchwer/ in ſuͤſſem Wein eingenommen/ die Schwindſuͤchtigen gleichſam vom Tode erwecke/ und ihnen auff etliche Tage das Leben friſte.
Folgende Artzney ſoll auch den Lungenſuͤchtigen helffen:
Niñ der Morgen-Milch von einer rohten Kuh ein quart/ oder nim̃ die Milch von einer weiſſen Ziegen/ und vier Kieſelſtein/ mache die gluͤend/ und leſche ſie in der gedachten Milch ab/ und alsdann decke ſie wol zu/ mit einem geheben Deckel/ ſchlage ein Facinet daruͤber/ daß kein Dunſt außgehe/ laß es kalt werden/ trincke die Milch drey oder vier Tag/ nach Gelegenheit/ und deren drey Loͤffel voll/ weniger oder mehr/ nuͤchtern.
Fuͤr die Doͤrre der Kinder/ koche einen Schoͤpſenkopff/ und die Schoͤpsfuͤſſe/ ſo lang im Waſſer/ biß daß das Fleiſch ſelber von den Beinen faͤllet/ bade darnach das Kind in dieſem Waſſer/ trockne es ab/ und ſchmier es dann mit folgender Salbe: nim̃ weiß Wachs/ Schweines Schmaltz/ Schaͤfen Unſchlit und friſchen ungeſaltznen Butter/ machs zur Salben/ und ſchmiere den gantzen Leib damit.
Jn deß Groß-Hertzogen zu Florentz Apothecken ſoll dieſer Safft/ fuͤr die Schwindſuͤchtige zugerichtet werden: Rec. Polmonaria, lengua Cervina, capell venere adianto, Epatica, Cetrach, Orzo mondo, uve paſſole negre, Polipodio quercino ana manip.
ij fichi vecci groſſi No. X. Dattili No. X. Ac qua di fonte lib. 30. Bollino le ſopradette coſe inſiemo tutte, ſino alla con. ſumtione della quarta parte, & del decotte ſopra detto farai. 2. parti uguali, & una parte ſervarai per bere, & al altra parte aggiungerai Zuccaro fino, quanto baſta per far Syroppo, darai al Infermo la mattina, à buon’ hora, due oncie di detto Syropo, & oncie quatro del detto decotto, fino che dura, ogni mattina.
Sie haben in Jtalia/ auch ein geheimes Mittel im Fruͤhling die Schnecken zu ſamlen/ ein Oel darauß zu machen/ und ſich damit zu ſchmieren.
Jn Teutſchland nehmen Theils deß durchgeſchlagenen Gerſtenſchleims acht Loht/ rein gepulvert Amelmeel vier Loht/ miſche es mit guter Huͤner- und Capaunerbrůhe/ als viel darzu vonnoͤthen/ laſſens hernach ſittiglich miteinander zu einem duͤnnen Breylein ſieden/ und gebens dem Krancken morgens und abends zueſſen.
Oder/ Breylein von Weitzenmeel/ oder von Weitzenbrods Broſam/ mit friſchgemolckener Geißmilch/ ohne Butter und Saltz:
Wann aber ein Fieber dabey/ brauchen ſie Mandelmilch: Jtem/ Breylein von Krafftmeel/ oder Gerſten mit Mandelmilch/ und Penidzucker.
Folgends ſoll ein bewehrtes Mittel ſeyn:
Stoſſe Bibernellen zu einem ſubtilen Pulver/ nim̃ davon vier Loht/ vermiſchs mit 12. Loht verſchaͤumten Honigs/ zu einer Latwergen/ davon gib dem Lungenſuͤchtigen/ alle Morgen nuͤchtern/ ein halbs Loht/ und laß ihn ſechs Loht gediſtillirt Bibernellenwaſſer darauff trincken: oder nim̃ 1. Pf. gerolter Gerſten/ waſch ſie ſauber/ ſende die mit einer guten bereiteten/ und außgenommenen Hennen/ in ſieben Maß Waſſers/ biß die Gerſt zerfaͤhret/ und das Fleiſch der Hennen ſich von den Beinen abloͤſet/ davon gib dem Krancken die Bruͤhe zu trincken/ und mach ihm Süpplein/ und gute Breylein darauß: oder Gerſtenmuͤßlein mit verſchaumtem Honig; oder Reiß- und Kleyen-Muͤßlein.
Heꝛnachgehende Sachen hat ein vornehmer/ der Landſchafft in Maͤhren beſtelter Medicus, einem lungenſuͤchtigen Trompeter verordnet:
1. Syr. de cort.
Citri ℥￼, Abſinth.
Menta, ana ℥j, de papav. ſimpl.
℥ij, M. & Sig. Safft zur Staͤrckung der Bruſt und Magens nach dem Mittageſſen/ und Abends/ alle Tag/ ſo lang es gewehret/ jedes mal einen Loͤffel voll zunehmen.
2. Zeltlein zur Bruſt/ und Huſten/ von Specieb.
Diatrag. frigid.
℈iiij, Roſat. novell.
℈ij, M. & cum ſaccharo in muc. rad. Altſe. cum aqua Ment. diſſol. q. 5. davon ein paar gegeſſen/ ſo offt man gewolt.
3. Ein Magenpulver/ Rec. pulver. digeſt.
℈iij s. ſpec. Eleſc.
℈s. zur Nacht/ auff ein mal in warmen Bier einzunehmen.
4. dieſe Salben zum Ruckgrad/ und beyden Seiten: Rec. ol. Lil. alb. viol. purp. ana ℈j￼, Amygdal. dulc. ℥ij, Ungu.
Roſati Meſuo ℥vj, infrigid.
Galeni, Rub. potabil.
ana ℥￼.
Und dann 5. dieſe Kraͤuter zur Geißmilch/ bey anderthalb Maß zum taͤglichen Tranck: Rec. fol. Cichor.
Borrag.
Endiv.
Beton. ſcabios. ana, manip. ſemis; Flor.
Borrag. viol. Bugloſ.
Cichor.
Malv. ana, pug.
ij, Fol. Salviæ No. VII. ſemin.
Coriand. præpar.
Ʒij s. Inci & d. ad Chartam.
Jſt zwar dem beſagten Trompeter wol bekommen/ daß er ſeinem Dienſt wieder hat abwarten koͤnnen:
aber nach dem er darauff ein junges Weib geheurahtet/ und mit dem Trunck ſich uͤberladen/ ſo iſt der alte Zuſtand wiederkom̃en/ daß er von ſeiner jungen Frauen bald Abſchied hat nehmen muͤſſen.
Dieſe Artzney Mittel hat hernach ein Muſicant im Obern Teutſchland gebraucht/ die ihme an der Lungenſucht wieder auffgeholffen; weil er aber in aufwartung bey Hochzeiten Gaſtereyen und in Wirtshaͤuſern/ etwas unordenlich gelebt/ ſo hat er auch ſein Leben daruͤber laſſen muͤſſen.
Die LXXVIII. Frag/ Ob die feiſten Leiber mehr Gebluͤts/ als die magern haben?
ANtwort.
Die Feiſtere haben weniger Gebluͤts.
Dann die Natur thut den meiſten Theil deß Gebluͤts/ in die Fettigkeit zuverwandlen/ ſich unterſtehen/ und thut eben das/ ſo ſich an die duͤnne zarte Haͤutlein haͤnget/ ſtracks dick machen:
Die mageren Leiber aber/ haben mehr Gebluͤts/ dieweil die Waͤrme die Dickmachung/ oder die Entſtehung der Fettigkeit verhindert.
Dann/ in den kaͤlteren Naturen/ die Schweißloͤcher mehrers zuſammen gezogen ſeyn/ deßwegen auch weniger außriechet/ und was uͤbrig iſt/ durch eine Dickmachung zur feiſte wird:
hergegen bey den waͤrmern Naturen die Schweißloͤcher mehrers offen ſtehen; daher auch eine mehrere Außdaͤmpffung/ und kan das/ ſo eine zeitlang auffgehalten wird/ ſich anhencken.
Auß welchem erſcheinet/ daß bey den feiſten Leuten weniger Waͤrme/ als bey den magern iſt/ welche wegen der Feuchtigkeit der Feiſte traͤg wird: im Gegentheil bey den Magern die Waͤrme frey iſt/ und alles mehrers verzehret.
Und daher kombt es auch/ daß gemeinlich die fette Leute nicht ſo nachſinnig als die magere/ bey denen ein hitzigers Gebluͤt/ und hurtigere Geiſter ſeyn: hergegen die Fette ein kalteres Gebluͤt/ und verdroſſener Gemuͤtter vielmals haben; auch ſelten ein hohes Alter erreichen/ wegen mangel deß Gebluͤts/ und daß die natuͤrliche Waͤrme/ wann ſie ſchwach iſt/ baͤlder vergehet.
Die LXXIX. Frag/ Ob man mehrers von den Lebendigen/ als den Todten/ mit einer Seuch/ koͤnne angeſtecket werden?
ANtwort.
Man kan von beyden angeſteckt werden; und zwar von den Lebenden inſonderheit/ wañ ſie in dem dahin ſterben ſeyn/ mehrers/ als ſonſten/ dann die Waͤrme gehet gaͤntzlich auß/ wann ſie von der Seel/ als einer Regentin/ verlaſſen zu werden anfahet.
Ein todter Menſch aber/ wann er gaͤntzlich erkaltet/ thut weniger anſtecken/ dieweil weniger Daͤmpf auß dem Leibe gehen/ ſonderlich/ wann er an einem kaͤltern Ort auffbehalten wird:
Aber/ wann derſelbe zu faulen anfahet/ ſo iſt die groͤſte Anſteckung und Gefahr bey demſelben vorhanden/ die auch im̃er weiter vermehret wird. D. J. Cocus, in explicat. libelli de anima Philippi Melanchtonis.
Die LXXX. Frag/ Woher iſt das Sprichwort entſtanden/ Er hat keinen Stern gehabt?
ANtwort.
Ein Kind ſo in dem Neumon/ oder die naͤchſte Tage hernach/ geboren wird/ iſt viel einer ſchwaͤchern Natur/ als das/ ſo umb den Vollmon auf dieſe Welt kombt.
Es ſeyn ſolche Kinder/ die eben wann Sonn und Mond zuſammen kommen/ und man den Schein deß Mons nicht ſiehet/ oder gleich die erſte Tag darauff gebohren/ und quartâ Lunâ nati genant werden/ entweder ſchwachen Leibs/ oder Gemuͤts; das iſt/ entweder kranck/ oder unverſtaͤndig/ und zu der Aberwitz geneigt; Keckerman. ſyſthem. phyſ. lib. 2. c. 4. p. 114. Sihe/ was vom erwehnten Sprichwort/ Quartâ Lunâ natus, Levinus Lemnius, de miraculis occultis Naturæ lib. I. cap. 8. ſchreibet/ und was/ wann die Maͤnner ſich zu ihren Weibern/ zur unzeit halten/ ſo die Niderlaͤnder Teghen de mane ghepiſt, contra Lunam micturire, heiſſen/ fuͤr elende Kinder/ auß ſolchem ungebuͤhrlichen/ und ſonderlich/ wann die Weiber ihre Monatszeit hahaben/ Beyſchlaff herkommen/ er erzehlet.
Die LXXXI. Frag/ Wie iſt das zu verſtehen/ wann Chriſtus der Henr Matth. 24/ 29. ſagt/ daß zur Zeit ſeiner Zukunfft/ die Sterne werden vom Himmel fallen?
ANtwort.
Es verſtehen ſolches die Gelehrten mehrertheils verbluͤmter weiſe geredt zu ſeyn/ vom Glaubens Abfall hoher Leute/ welcher gar gemein ſeyn werde vor dem letzten Gericht.
Wann aber ſolche Wort eigendlich/ wie ſie lauten zu verſtehen ſeyn ſolten/ ſo wuͤrden nicht die Sterne/ ſo wir ſehen/ ſondern ein uͤbernatuͤrliches himmliſches Zeichen dardurch angedeutet; was es aber fuͤr eines ſeyn werde/ wir noch nicht gnugſam verſtehen moͤgen.
Gleich wie uns verborgen iſt/ was es fuͤr ein Feuer ſeyn werde/ dardurch die Welt untergehen wird; 2. epiſt. D. Petri, cap.
3. Ein alter Kirchenlehrer/ nemlich Damaſcenus ſagt/ beym Keckermanno, lib. 7. ſyſthem. phyſ. umb das Ende dieſes Buchs/ oder p. 853. das Feuer/ dardurch die Welt wird vergehen/ wird ein ſolches ſeyn/ daß GOTT kennet/ nicht ein ſolches/ ſo wir kennen/ oder wiſſen.
Es iſt zwar ein Elementariſch Ding/ oder Zeichen in der Lufft/ ſo man ſchieſſende/ oder herabfallende Sternen/ oder Sternbutzen nennet/ davon bey den Naturkuͤndigern/ warumb unſerm Geſicht beduͤncke/ daß die Sterne herab fallen thaͤten/ zu leſen:
die doch nicht fallen koͤnnen/ dieweil ein himmliſcher Coͤrper/ natuͤrlicher weiſe/ unveraͤnderlich iſt.
Und über das/ weil auch der kleineſte Stern/ ſo wir ſehen 18. mal groͤſſer als die gantze Erdkugel ſeyn ſolle/ was wuͤrde in der Welt geſchehen/ wann ſo offt ein ſolches obangedeutes feuriges Zeichen in der Lufft erſcheinet/ ein Stern vom Himmel fallen ſolte?
Und daher deß Epicuri Meinung ſehr kindiſch iſt/ indem er gelehret/ daß die Stern wahrhafftig vom Himmel fallen thaͤten/ und in die Wolcken ſich verſenckten/ auß welcher Einſenckung hernach Donner und Blitz entſtuͤnden; nichts anders/ als wie ein gluͤend Eyſen/ wann mans in ein Waſſer dauchet/ ein Ziſchen verurſachet.
So iſt es auch kein Butz von dem Stopff/ oder Materi deß Sterns/ ſo er fallen lieſſe/ wie etwañ theils gemeiner Leute darfuͤr achten; und die Landfahrer oder Betruͤger/ einen kugelrunden/ und wie Stern geſtalten Stein herumb tragen und ſagen/ daß er zur ſelben Zeit auff die Erden herab ſalle/ wann ein Stern ſich butze; gleich als ob die himmliſche Coͤrper haͤtten eine uͤberfluͤſſige Materi/ ſo ſie alſo/ wie wir den Rotz/ oder Koder/ oder andern Unraht/ von ſich thun und ſchneutzen thaͤten?
Albertus Linemannus, in Progn. auffs Jahr 1643. in der 6. Frag ſagt/ daß es eine Materi/ ſo ſich ſamble in dem duͤnſtigen Lufft-Revier/ von zaͤhen/ duͤrren und ſchwefelichten Materien/ ſo mit der Zeit herab faͤllet/ und ſehr aͤhnlich einer kalten Fiſchſuppen/ oder Gallre ſihet; ſo einen Hund/ wann er davon friſſet/ unſinnig machen; das Vieh aber wann es davon lecket/ toͤdten ſolle.
Sihe/ was er von ſolchem Schieſſen der Sternen/ ſo man Sternreinigen/ oder Sternſchneutzen/ (Laͤppiſch) nennet/ weitlaͤuffig ſchreibet.
Die LXXXII. Frag/ Wie hoch ſeyn die hoͤchſten Berge? und was erhaͤlt die Wolcken/ daß ſie nicht herunter fallen?
WAS das erſte anbelangt/ ſo rechnen die meiſte der allerhoͤchſten Berge Hoͤhe/ von zehen tauſend Schritten/ das iſt auff die dritthalb Teutſche meilen.
Keckerman. in ſyſth. Phyſ. lib. 2. cap. 14. p. 182. & 185.
Deß andern iſt eine doppelte Urſach/ eine uͤbernatuͤrliche/ und natuͤrliche.
Die uͤbernatuͤꝛliche iſt die himmliſche oder Goͤttliche Allmacht/ dardurch die Wolcken/ ſo nichts anders als Waſſer ſeyn/ in der Lufft alſo aufferhalten werden/ daß ſie nicht herab fallen/ und ſolches den Gottloſen zum Schrecken/ auff daß ſie erkennen/ wie leichtlich ſie Gott ſtraffen koͤnte/ und in was fuͤr Gefahr ſie ſtehen: den Frommen aber zum Troſt/ daß ſie in ihren Widerwertigkeiten/ an Gottes Vorſorge nicht verzagen.
Die natuͤrliche Urſach iſt wieder doppelt/ eine die Macht der Waͤrme/ ſo in den Wolcken eingeſchloſſen/ ſo dieſelbe ſtaͤts leichter machet/ daß ſie/ wann ſie zu der mitlern Lufft Gegend gelangt/ daſelbſt ſtill ſtehen/ nicht uͤber ſich/ wegen ihrer Schwere/ auch nicht unterwerts/ wegen der Leichtigkeit/ ſich ziehen:
die andere iſt der Sonnen Hitz/ ſo die Wolcken an ſich ziehet/ und in der Lufft auffhaͤlt; als wie der Magnet-Stein das Eiſen/ ſo ſeiner Natur nach/ ſchwer iſt/ alſo an ſich ziehet/ wann er in der Hoͤhe haͤngt/ daß es in dem Lufft ſchwebet: oder/ ſo er in den beyden gegen einander uͤberſtehenden Waͤnden/ item oben/ und dann unten in den Boden/ eingeſchloſſen wird/ das Eiſen alſo in der Gleichheit/ und in der Mitte erhaͤlt/ daß es weder die Erden/ noch auch das Zimmer/ in dem der Magnet-Stein alſo/ wie geſagt/ geordnet iſt/ beruͤhret.
D. Ægidius Strauch. in rerum natura, ſcientia, Sect. 3. cap. 2. controv.
1. Obgedachter Alb. Lineman. in deliciis Calendariograph. zum Jahr 1636. in der Frag ſagt/ unter anderm/ daß die Wolcken nicht herunter fallen/ geſchehe 1. weil ſie viel eigene Waͤrmde der Duͤnſte bey ſich haben/ welche viel zur Leichterung helffen.
Denn durch die eigene Waͤrmde/ wenn ſie von aͤuſſerlicher Wirckung auffgemuntert/ die Duͤnſte in die Hoͤhe ſteigen.
2. Weil ihre Subſtantz loͤchericht iſt/ und viel Hoͤlen hat/ welches ihre condenſation, und reſolution anzeigen.
3. Daß viel Windmateri dabei ſey.
Auß dieſen letzten Urſachen/ ſchreibt er/ ver halten ſich die Wolcken in der Luft/ wie die gemacht/ Drachen/ die man Luſt halben/ am ſtrick in die Hoͤhe laͤſſet/ welche wann ſie einmal in die Hoͤhe gebracht/ nicht leicht herunter kommen/ nirgends anders her aber ſelbiges geſchicht/ als weil ein Windloch in ſelbigen gelaſſen wird.
Eben ſelbiges zeiget auch an der Bimſenſtein/ welcher auß ſandichter Materi zwar iſt/ und alſo ſeiner Natur nach/ ſolte im Waſſer zu Grunde gehen; wie ſolches auß ſeinen zerſtoſſenen ſtuͤcken dargethan wird/ welche ſchnurſtracks zu Grunde gehen/ dennoch ſo ſchwimmet er/ weil die Lufft/ oder Wind/ ſo ſich in ſeine Loͤcher eingepflantzet/ ihn durch ſtete Bewegung ſo viel leichter machet.
Biß hieher beſagter Autor.
Die LXXXIII. Frag/ Jſt die Welt im Frůhling/ oder im Herbſt erſchaffen?
ES habẽ unterſchiedliche Gelehꝛte gewolt/ daß die Welt im Herbſt erſchaffen worden/ darumb/ die weil die Baͤume damals zeitige Fruͤchte hatten/ die die Menſchẽ eſſen kunten; und aber die Fruͤcht nicht eher/ als im Herbſt reiff wuͤrden.
Aber dieſe Urſach iſt unguͤltig.
Dañ dieweil Gott der Herr in der Erſchaffung alles vollkom̃lich hat wollen vorſtellen/ hat er auch mit den Baͤumẽ/ zugleich die Fꝛuͤchte derſelben/ auf einmal herfuͤr gebracht; ſonſtẽ die Baͤume zuvor haͤtten außſchlagen/ und die Fruͤchte bluͤhen muͤſſen/ ſo zur Zeit deß Fruͤhlings geſchiehet; zu welcher auch die Welt erſchaffen worden zu ſeyn/ und daß die alten Vaͤtter ihre Jahr mit der Zeit/ da Tag und Nacht im Fruͤhling gleich wird angefangen haben/ glaͤublich iſt/ und hierzu das 1. Capitel deß 1. Buchs Moſis/ wie auch das 12. deß 2. Buchs/ und deß Moſis Zeit-Regiſter/ gute Anleitung giebet.
Sihe beſagten D. Strauch. ſect. I. ſpecial. phyſ. cap. 1. controv.
4. Barth.
Keckermannus, in ſyſthem. pbyſ. lib. 7. p. 847. vermeint/ es ſeye dieſes ein etwas ungereimbte Frag.
Dañ weil die drey erſte Tag der Schoͤpffung/ keine aͤuſſerliche Zeit/ ſo der Sonnen und deß Monds Lauff unterſcheidet geweſen/ ſo habe auch keine gewiſſe Jahrszeit/ das iſt/ weder Fruͤhling noch Sommer/ noch Herbſt/ und Winter ſeyn koͤnnen/ dieweil ſolche Theil deß Jahrs/ von einem gewiſſen Eingang der Sonnen und Monds/ in gewiſſe himmliſche Zeichen herkommen:
da hergegen/ als GOTT der Herr dieſe Welt angefangen zu erſchaffen/ weder Sonn noch himmliſche Zeichen; und daher auch keine gewiſſe Jahrszeit/ weder Fruͤhling noch Herbſt/ ꝛc. geweſen ſeyen; wie er hievon mit mehrerm zu leſen.
Wann man deß Joſ.
Anton. Gonzalez.
de Salas Melnung/ die er in ſeinem Buͤchlein/ von der doppelten Erden hat/ wie nemlich die Welt auff einmal/ und miteinander zugleich/ und nicht den Tagen nach/ erſchaffen werden/ Beyfall geben wolte/ ſo wuͤrde/ beſagter Streit/ vielleicht bald entſcheiden ſeyn.
Unſere alte Teutſchen haben vom Herbſt nichts gewuſt/ ſondern hatten nur drey Jahrszeiten:
wie dann noch heutigs Tags/ der gemeine Mann in Engelland nichts umb den Herbſt weiß: wie Philip. Cluverius lib. 1. de antiq.
Gcrmania bezeuget.
Da er auch ſchreibet/ daß ſie/ die alten Teutſchen/ ihre Sachen nicht den Tagen/ ſondern Naͤchten nach/ gerechnet/ als die da wuſten/ daß die Nacht eher/ als der Tag geweſen; wie dann ſolches die Engellaͤnder noch thaͤten/ welche nicht ſagten 14 Tag/ ſondern 14. Nacht/ oder fornight, item/ Sevennights, das iſt/ ſieben Nacht/ oder eine Wochen.
Die uns die Fuͤſſe kehren/ haben ihren Winter/ wann bey uns der Sommer iſt.
So werden auch die Fruͤchten bey den Morgenlaͤndern fruͤhe zeitig.
Jm uͤbrigen iſt der oben etlichmal angezogene Linemannus, weyland Profeſſor zu Koͤnigsberg/ in der ſiebenden Frag ſeines Prognoſt. auffs Jahr 49. der erſten Meinung/ und ſagt/ daß die jenige fuͤr die beſte und ſicherſte zu halten/ welche wolle/ daß die Welt im Herbſt erſchaffen ſey.
Die LXXXIV. Frag/ Solle man mehrers zu Mittag/ oder zu Nacht eſſen?
ES ſeyn unterſchiedliche/ und darunter der Paduaniſche Medicus, Oddus de Oddis (ſo zwey Buͤcher de cœnæ & prandii proportione geſchrieben) der Meinung/ daß man mehꝛers bey der Abend- als Mittags-Mahlzeit eſſen ſolle.
Jhre vornehmſte Urſachen ſeyn dieſe: 1. Jm Win.
ter verdauet man die Speiſen beſſer als im Som̃er/ wegen der herumbſtehenden Kaͤlte: deßwegen ſo verdauet man auch beſſer zu Nachts/ als bey Tag/ dieweil es Nachts kaͤlter als Tags iſt.
2. Der Schlaff/ ſo auff das Abendeſſen erfolget/ hilfft zur Daͤwung/ in dem er das Gebluͤt und Waͤrme hinein fordert/ und nicht allein das Gebluͤt/ ſondern auch die Geiſter/ welche bey Tag in den Dienſten deß Lebens/ und der Sinn/ mehr ers zu thun haben/ als bey der Nacht.
3. Hierzu kombt die Gewonheit der Roͤmer/ und Griechen/ welche zu Mittag nur gar ein wenig zu ſich genommen; auff den Abend aber ſtattlich gelebet haben.
4. So ſeyn viel mehrere Stunden zwiſchen der Abend- und Mittags-Mahlzeit/ als zwiſchen dem Mittag- und Abend-Eſſen/ in welchen wenigen Stunden/ die Kochung der Speiſen/ nicht ſo wohl/ als in den mehrern verrichtet werden kan.
Hergegen ſagen Andere/ daß man zu Mittag ein mehrers als auff die Nacht eſſen ſolle.
1. Dieweil umb die Zeit der Mittags-Mahlzeit wenigere uͤberbliebene Feuchtigkeit/ deßwegen auch die Abdaͤwung beſſer/ als zu Nacht von ſtatten gehet; als welche kalt und feucht iſt/ und deßwegen eine groſſe menge der Vberfluͤſſigkeiten zeuget.
Und obwoln die Waͤrme/ wie geſagt/ zu den inwendigen Gliedern beruffen wird/ ſo iſt ſie doch nicht ſo ſtarck/ daß ſie zugleich die Speiſen/ und die uͤbrige geſamblete Sachen/ ſo auß der Feuchtigkeit/ und Kaͤlte der Nacht entſtehen/ verdaͤuen koͤnte.
2.
So wird das Haubt ſehr angefuͤllt/ wann man nach vielem Eſſen und Trincken/ ſich zu Bette legt/ und ſchlaffet.
Dann zur ſelbigen Zeit/ die Dünſte viet haͤuffiger uͤber ſich in den Kopff ſteigen/ als bey Tag; dieweil auch der Schlaff ſelber das Hirn befeuchtet/ und zugleich die Daͤmpffe auß dem Magen/ und den andern untern Theilen deß Leibs/ gleichſam an ſich ziehet.
3. Bey Tag geſchiehet eine groͤſſere Vbung/ Nachts aber liegen wir unbeweglich da:
man ergehet ſich nicht/ und hat der Leib keine Vbung/ ſo doch viel bey der Daͤwung thut.
Die Dritten machen einen Unterſcheid unter den Leuten.
Dann etliche haben eine ſtarcke natuͤrliche Waͤrme/ und uͤben ſich in allerley Arbeit/ daß ſie dardurch alle uͤberfluͤſſige Feuchtigkeit leichtlich verzehren moͤgen; als da ſeyn die ein ſtarckes Handwerck treiben/ Tagwercker/ Jaͤger/ &c.
Solchen Leuten hat man kein Geſaͤtz/ was/ und wieviel ſiezu Mittag/ oder Abends eſſen ſollen/ eigentlich vorzuſchreiben; welche auch Nachts ein mehrers/ als bey Tag eſſen moͤgen.
Aber/ mit denen/ ſo mehrertheils ihre Sachen ſitzend verrichten/ und ſonderlich den jenigen/ ſo ſtaͤtigs bey den Buͤchern ſitzen/ hat es eine andere Gelegenheit.
Sintemal die natuͤrliche Waͤrme iſt bey ſolchen Leuten ſo ſtarck nicht/ daß ſie naͤchtlicher weil/ zugleich die Speiß und die ůbrige Feuchtigkeit/ ſo beydes unter Tags/ und bey Nachts geſamlet wird/ recht kochen/ und verdaͤuen koͤnte.
Deßwegen muß man ſolcher ſchwachen Waͤrme zu huͤlff kommen/ und derſelben auff die Nacht/ mit Kochung der Speiſen etwas verſchonen/ auff daß ſie deſto beſſer die uͤberfluͤſſige Feuchte verzehren; und der Menſch morgens darauff deſto hurtiger/ leichter/ und luſtiger zu allen Verrichtungen ſeyn moͤge.
Die Aertzte zu Salerno, im Koͤnigreich Neapolis/ ſagen nicht vergebens alſo:
Ex magna cœna ſtomacho fit maxima pœna, Ut ſis nocte levis, ſit tibi cœna brevis.
Das iſt:
Das Abendpraſſen beſchwert den Magen/ Faſt wenig/ das kanſtu leichter tragen.
Oder/ wie es Adamus Olearius. in den Anmerckungen/ zu deß Johann Albrechts von Mandelslo morgenlaͤndiſcher Reiſebeſchreibung/ lib. 1. c. 11. fol. 41. geben:
Viel Abendkoſt gibt auch viel Magen-Pein und Straffen/ Deß Abends iß nicht viel/ wiltu geruhig ſchlaffen.
Wie dann die Erfahrung es bezeugt/ wie uͤbel das viel Nachteſſen manchem bekommen thut.
Was aber die obangedeute Gewohnheit der Griechen/ und Roͤmer anbelangt/ verſtehet ſolche Barth. Keckermann. lib. 3. ſyſthem. phyſ. c. 12. 294. vornemlich von den jenigen Maͤnnern/ welche mit Geſchaͤfften/ in einem gemeinen Weſen/ alſo beladen/ daß ſie denſelben eine rechte Mittag-Mahlzeit zu halten/ ſo viel Zeit nicht entziehen haben koͤnnen.
So iſt auch der Unterſcheid der Laͤnder/ und deß Luffts in acht zunehmen.
Die Griechen und Roͤmer haben nicht in einem ſo kalten Land/ wie wir Teutſchen gewohnet/ die wir wegen deß kalten Lufts/ einer mehrern Nahrung bedoͤrffen.
Die Teutſchen/ ſagte einsmal ein Koſtwirth zu Padua/ zu einem vornehmen Doctor/ (ſo einen Krancken beſuchte/ und daß die Tafel albereit umb die 7. nach der Teutſchen Vhr/ Abends/ fuͤr andere Koſtgaͤnger/ auff dem Saal/ gedecket war/ ſahe/ und ſolches wegen der gar kurtzen Zeit/ zwiſchen der Mittags- und Abendmahlzeit/ nicht gut hieſſe) haben nicht ſolche Maͤgen wie die Welſchen.
Theils lehren auch/ wie man ſich im Gebrauch/ und zu ſich nehmung der Speiſen/ zu verhalten/ und ſonderlich Fuchſ. in Medic.
Inſtitut. daß man nemlich die jenige/ ſo leichter zu verdaͤuen/ wie auch die weiche und ſchlipffrige/ vor denen ſo uͤbel zu verdaͤuen/ den harten und zuſammenziehenden Speiſen/ eſſen ſolle.
Als/ zum Exempel/ der Butter/ ſo oͤffnet/ iß nicht auff die letzt/ ſondern anfangs: hergegen ein guter gedigener/ oder etwas harter Kaͤß/ auff die letzt zu eſſen.
Dann er ſchleuſt den Magen; daher er auch deß Magens Sigill genant wird.
Endlich nimbt man auch die eingewurtzelte Gewonheit/ wann man nemlich zu eſſen pfleget/ in acht; in deme Theils umb 10. oder 11. andere erſt umb 12. und Nachts/ umb 6. 7. oder 8. 9. und theils noch ſpaͤtter (wie es an etlichen Orten im Brauch ſeyn ſolle) Mahlzeit halten/ ſo nicht leichtlich zu aͤndern; gleichwol auch nicht ſo ſtreng daruͤber zu halten/ daß man nicht bißweilen von derſelben/ wann es eine offenbare Urſach/ oder die Noht erforderte/ abweichen doͤrffte.
Die LXXXV. Frag/ Was iſt von denen zu halten/ ſo lang ohne Speiſe gelebt haben?
ES finden ſich unterſchiedliche Faſten/ als 1. ein gantz Goͤttlichs/ und rechtes Wunderwerck/ ſo geſunden Leuten/ zu Gottes Ehr und zu Beſtaͤtigung der Wahrheit/ begegnet/ wie auß der heiligen Schrifft zu er ſehen.
2. Teuffliſche Verblendungen; wie dergleichen Beyſpiel Wierus de præſtig.
Dœmonum, und andere Scribenten mehr erzehlen.
Und kan dahin die Geſchicht gezogen werden/ ſo Buchananus im 14. Buch von Schottiſchen Sachen/ von Johann Scoto hat/ der auch viel Tag ohne Speiß und Tranck zugebracht.
3. Ein ſolches Faſten/ deſſen natuͤrliche Urſachen man ſcheinbarlich geben kan.
Dann nach Gelegenheit der innerlichen Zuſtaͤnden der Leiber/ kan ein Menſch laͤnger/ als der ander/ den Abgang der Nahrung leiden; als die jenige ſo viel Rotz bey ſich haben/ und trauriger Natur ſeyn/ moͤgen biß auff den ſechſten oder ſiebenden Tag ohn gegeſſen: hergegen die Gallſůchtige/ und ſo ein heiſſen Magen haben/ wann ſie ſonſten geſund/ uͤber den dritten Tag nicht bald leben.
2. Die geſunden Leiber erleiden den Hunger nicht ſo lang als die Krancken.
3.
So lang die Feuchte in dem Coͤrper/ ſo lang kan auch das Leben waͤren: und wo weniger von der Feuchte verzehret wird/ da hat man auch weniger Speiſe vonnoͤthen.
Daher dann die Alten/ ſo eine ſchwache Waͤrme/ die wenig von der Feuchte hinweg nimbt/ weniger Speiſen/ als die Jungen vonnoͤthen haben.
4. Jn den rotzigen und trancken Leibern/ wird viel aͤuſſerliche Feuchtigkeit geſamblet; dahero kan die Waͤrme nicht ſo bald zu der natuͤrlichen/ oder angebornen Feuchte/ hindurch dringen; ſonderlich/ wann die beſagte Waͤrme/ ſo mit der aͤuſſerlich entſtandenẽ Feuchte gnug zu thun hat/ ſchwach iſt.
5. Wann die Leiber/ ſonderlich bey dem Weibervolck/ durch Kranckheit geſchwaͤcht werden/ haben ſie eine ſchlechte Waͤrme/ ſo den Rotz nicht angreiffen kan; deßwegen dann ſolche Coͤrper voll ſuͤſſes Schleims ſeyn/ und wann alſo der Magen damit/ wie auch die Leber und alle Adern angefuͤllet werden/ ſo iſt weder Luſt zu eſſen/ noch Hunger da; und vermerckt die natuͤrliche Feuchte der Waͤrme Gewalt nicht; und koͤnnen dahero ſolche Leiber/ die voll ſuͤſſes Schleims oder Rotzes/ viel Monat/ ja viel Jahr ohne Narung leben: wie an dem Maͤgdlein im Stifft Speyer/ deß Jahrs 1542. an deme im Dorff Schmidweiler/ nahend Neuſtadt in der Pfaltz/ im Jahr 1585. an deme zu Coͤlln Anno 1595 und andern mehrern zuerſehen/ deren Theils etliche Jahr ohne Speiß und Tranck gelebt/ und die erwehnte Pfaͤltziſche/ als ſie neun Jahr alſo zugebracht/ nach dem ſie geſund worden/ ſich hernach verheurahtet/ und etliche Kinder getragen hat.
Von der Apollonia Screyerin/ einer Jungfraw/ im Berneriſchen Gebiet hat Paulus Lentulus einen eignen Tractat geſchrieben.
Von dem Kraut Nicotia (ſo nach einem Freyherrn/ der deſſelben Gebrauch erſtlich den Menſchen gewieſen/ den Namen haben ſolle/ und ſonſten von den Frantzoſen und Hiſpaniern Tabaco geheiſſen wird) meldet Nicolaus Monardus, de Herbæ Nicotianę veræ viribus, daß die Pilulen davongemacht/ und zwiſchen der untern Lefftzen und Zaͤhnen gelegt/ denen ſo durch Wuͤſtinen zu reiſen/ den Hunger/ und Durſt ſtillen thaͤten.
Davon ein mehrers beym Cluſio, in hiſtoria medicamentorum ex novo Orbe delatorum, und beym Keckermanno, in ſyſtem. phyſ. lib. 3. cap. 12.
nnd daſelbſt auch/ p. 307. ſeq. von den Baͤren und andern Thieren/ ſo den gantzen Winter ohne Speiß/ in ihren Hoͤlinen leben; Jtem/ von den Zwibeln Aloe/ ꝛ c zu leſen.
Der beruͤhmte Bruder Claus/ in dem Land Unterwalten/ ſo Anno 1487. den 21. Mertzen geſtorben/ hat 20. und ein halb Jahr ohne Speiß und Tranck zu gebracht/ und iſt dabey geſund und Lebhafft geweſen; deſſen Vrſachen aber andern mehr Verſtaͤndigen/ zu eroͤrtern uͤberlaſſen wird.
Die LXXXVI. Frag/ Hoͤren die Erſaͤuffte noch eine zeitlang unter dem Waſſer?
Wie hat deß Bileams Eſelin geredet?
Und 3. wie wird theils Orthen/ der Leim oder Letten zu Stein?
DU gibſt zu viel Fragen/ und dieſelbe untereinander gemiſcht/ auff einmal auff/ will dahero auch deſto kuͤrtzer auff eine jede antworten.
Und zwar was die erſte anbelangt/ ſo hoͤren die Erſaͤuffte/ und auch andere/ die eine zeitlang unter dem Waſſer/ wann alle andere Sinne hinweg ſeyn/ noch eine zeitlang; dieweil das Waſſer nicht alſo leichtlich in das innerſte der Ohren/ wegen ihrer unterſchidlichen krummen Gaͤnge/ durchdringen kan.
Auff die andere Frag antwortet Keckermannus, ſyſt. phyſ. lib. 4. cap. 7. p. 571. daß deß Bileams Eſelin Rede gantz anders/ als ſonſten die Menſchen eigentlich zu reden pflegen/ geweſt ſeye; und ſetzet dieſe Wort darzu: neque aliud in aſina iſta fuit, quàm accommodatio quædam Inſtrumentorum ad actionem nõ editam ab aſina, ſed â Deo per Angelum.
Sihe aber das 4. B. Moſis/ im 22. Capitel ſelber.
Was die dritte und letzte Frage anbetrifft/ ſo ſchreibet Mattheſius, in ſeinen Bergwerck-Predigten/ oder Sarepta/ daß etliche Orth im Lande Meiſſen gefunden worden/ in welchen pfuͤtzige Plaͤtze ſeyn/ ſo einen waͤſſerigen Leim/ oder Letten haben/ auß welchem/ wann er inner vier oder fuͤnff Jahren gleichſam zeitig an der Sonne/ und in ein metalliſche Werckſtatt gebracht worden/ ſtracks ein bewehrtes Eiſen zubereitet werde.
Alſo iſt gewiß/ daß in Schweden an vielen Orthen/ ein roͤthlichter Letten/ auß den pfuͤtzigen Oerthern/ herauß gezogen wird/ darauß man gar gutes Eiſen zurichtet/ wann ſolcher Letten oder Leim/ nur ein Jahr zuvor von den Sonnenſtraalen gekocht worden iſt.
Wann ſie aber tieffer graben/ als dahin die kraͤfftige Sonnenſtraalen haben gelangen mogen/ ſo finden ſie keinen ſolchen Letten/ der ſtracks alſo/ wie der obere zu Eiſen wird; ſchreibet oberwehnter Keckerm. lib. 5. ſyſt. phyſ. cap. 4. p. 609.
Die LXXXVII. Frag/ Ob die weiſen Heyden die Unſterbligkeit der Seelen/ und die Aufferſtehung deß Fleiſches/ geglaubet haben?
DAß der weltweiſe Mann Ariſtoteles fuͤr gewiß die Vnſterbligkeit der Seelen erkant haben/ das erweiſen die Gelehrte auß ſeinen verhandenen Schrifften/ als/ 1. De part. Animal. cap. 1. 7. phyſ. text. 20. 1.
de Anima, t. 65. & 66. 3. de Anima text. 3. 7. 12. & 19. 1. Ethic.
11. 2. de Anima t. 11. & 21. item, 3. de Animat.
19. & 20. item. 12. Metaphyſ.
3. Die Vrſachen deſſen vermeinet einer/ ſeyn folgende geweſen.
1. Dieweil das Weſen der Seel einfaͤltig/ und ohne Materi.
2. Dieweil die Wirckungen der vernuͤnfftigen Seele/ keines leiblichen/ oder Coͤrperlichen Jnſtruments beduͤrffen.
3. Dieweil die Goͤttliche Vorſichtigkeit ſelber ſolches zu erkennen gibt.
Dann/ weiln GOTT gerecht iſt/ und aber es den Frommen/ in dieſem Leben offt uͤbel; den Boͤſen aber wohl ergehet/ ſo iſt vonnoͤthen/ daß ein anderer Stand der Seelen uͤbrig ſeye/ in welchem es den Frommen wol; den Boͤſen aber übel ergehen wird.
4. Dieweil die laſterhaffte Leute auch unter den Heyden/ obwoln ſie niemands angeklagt/ von ihrem Gewiſſen hart ſeyn geaͤngſtet worden/ haben ſie erachten koͤnnen/ daß die Seele muͤſſe unſterblich ſeyn.
Und was dergleichen Vrſachen/ als von der Wider wertig- und Verderbligkeit genommen/ mehr moͤgen geweſen ſeyn.
Ob aber nun wol die Heyden die Unſterbligkeit der Seelen erkant; ſo haben ſie doch die Aufferſtehung der Todten/ auß dem Liecht der Natur/ nicht erkennen koͤnnen; weil es der Vernunfft unmuͤglich zu ſeyn ſcheinet; daß das/ was gaͤntzlich dahin iſt/ wider das vorige werden; oder/ was einmal verderbt/ und verweſen iſt/ wiederkommen ſolle.
Daher auch die Athenienſer/ dem heiligen Apoſtel Paulo/ in der Apoſtel Geſchicht/ am 17. Cap. ſo lang zugehoͤret/ biß er der Aufferſtehung deß Fleiſches gedacht/ welcher etliche geſpottet/ etliche aber/ daß ſie ihn davon weiters hoͤren wolten/ geſagt haben; und alſo daruͤber voneinander gangẽ ſeyn.
Dañ die Auferſtehung der Todten ein Glaubens Artickel iſt/ ſo allein auß Gottes Wort/ nicht auß der vernunft/ muß erforſchet werden; welches dann die Heyden auch thun/ und bey der natuͤrlichen Erkaͤntniß der vernuͤnfftigen Seel Unſterbligkeit nicht verbleiben ſollen; ſo wuͤrden ſie deſſen ein mehrere Wiſſenſchafft/ und wie die unſterbliche Seele/ in der allgemeinen Aufferſtehung alles Fleiſches/ mit ihrem Leibe wider werde vereinbart werden/ erlangt haben.
Die LXXXVIII. Frag/ Wie ſeyn die Freunde zu erwoͤhlen? und die Erwoͤhlte zu erhalten?
DJE Freunde ſeynd allen Menſchen/ Kindern/ Juͤnglingen/ Alten/ Reichen/ und Armen/ vonnoͤthen; dieweil auſſer der Freunde/ keiner wol leben kan/ wann er auch der allermaͤchtigſte/ gluͤckſeligſte/ und reicheſte auff der Welt waͤre.
Daher Micipſa beym Saluſtio, in bello Jugurtino, recht geſagt:
Nicht ein Kriegsheer/ nicht die Schaͤtze/ beſchuͤtzen ein Koͤnigreich ſondern die Freunde/ ſo nicht durch Zwang der Waffen/ noch durch Gelt; ſondern durch Dienſt/ und Auffrichtigkeit zu wegen gebracht werden.
Und giebt hierzu die Natur ſelbſten Anleitung/ in dem ſie dem Menſchen die Sprach verliehen/ dardurch er zu andern ſich geſellen/ und mit denſelben bekant werden mag.
Und dahero nach Freundſchafft als einer ehrlichen/ tugentlichen Sach/ einem ſtarcken Band deß gemeinen Weſens/ einem gewiſſen Schatz/ und maͤchtigen Veſtung/ einem jeden zu ſtreben iſt.
Dieweil aber nicht jederman zu trauen/ ſondern zu ſchauen/ weme zu glauben/ und zuvertrauen: deßwegen iſt vonnoͤten/ ehe man ſich in eine Freundſchafft mit einem einlaſſet/ daß man ſich ſeiner Perſon wol erkundige/ und darnach bedacht ſeye/ wie/ und welcher geſtalt/ man mit demſelben ſich befreunden wolle.
Die Perſon betreffend/ ſo iſt auff derſelben Tugend und Gemuͤht zu ſehen.
Dann die Freundſchafft/ ohne welcher man/ ſo wol als die Welt ohne Sonn nicht ſeyn kan/ mit frommen und ehrlichen Leuten zumachen.
Und iſt die Tugend der Grund und die Stuͤtzen/ darauff die Freundſchafft ruhet; das Gemuͤht/ und die Sitten aber hefftet die Freunde zuſammen.
Beede werden erkant auß dem gemeinen Ruff und der Beſuchung/ wann man nemlich eine zettlang miteinander umbgehet/ und bey einem unablaͤſſige Begierde zur Tugend/ ein gutes Urtheil von allen/ auch ein gedultiges und geneigtes Gemuͤht gegen uͤbel/ und wolgeneigte Perſonen befindet.
Die Weiſe beſtehet an der Zahl und der Zeit/ nemlich/ daß man nicht mit gar zu vielem Freundſchafft mache:
dann die Liebe iſt zwiſchen wenigen groͤſſer/ angenehmer/ und die beederſeits Dienſterzeigungen fruchtbarer und gluͤcklicher; dieweil bey vielem auch vielerley Meinungen/ unterſchiedliche Sitten und Gebraͤuch/ und wann zwiſchen vielen Strittigkeit und Feindſchafft entſtehet/ der Dritte nicht weiß/ mit weme er es halten/ oder wie er die Sach angehen ſolle/ damit er bey einem oder dem andern nicht in Ungelegenheit komme.
Die Zeit anlangend/ muß man mit Freundſchafft machen nicht eylen/ als wie Theils zu thun pflegen/ die ob ſie wol vorhin miteinander nicht bekant geweſen/ gleich bey einem Trunck Bruͤderſchafft machen/ und fuͤr einander Leib und Leben zu laſſen/ verſprechen.
Die Alten haben geſagt/ man muͤſſe zuvor eine Saltzſcheiben miteinander auffeſſen.
Wenn nun alſo Freundſchafft gemacht wird/ ſo hat man darnach darauß groſſen Nutzen und Ergetzligkeit/ in allerley Faͤllen und Begebenheiten zugewarten.
Sintemal:
Ein rechter treuer Freund/ Der redet wie ers meint/ Und bleibet feſt beſtehn/ Wann ander ruckwarts gehn.
Ja ein ſoſcher Freund nimbt ſich nicht allein ſeines Freunds an/ weil er lebet/ und vertheiget ſeinen guten Namen; ſondern erhaͤlt auch ſeine gute Gedaͤchtniß/ nach deſſen Tode.
Betreffend den andern Theil deiner Frag/ wie nemlich die erwoͤhlten Freunde zuerhalten?
So thut viel dabey/ wann man einander offt beſucht/ und miteinander redet/ nichts unehrlichs an den Freund begehrt/ auch dem Freunde ſein Begehren/ wañ es anders ehrlich/ nicht leichtlich abſchlaͤget/ und ihm zu Huͤlff kommet; wann es die Noht erfordert/ beedes mit Raht und der That.
Wir leben allhie nicht mit vollkommenlich gerechten Leuten; daher/ wann wir ſehen/ daß unſere Freunde ſich etwann in einem/ oder dem andern vergriffen/ ſollen wir dieſelben ermahnen/ warnen/ unterweiſen/ ſtraffen; jedoch alſo/ daß wir zuvor uns ſelbſten beſichtigen/ ob wir nicht auch dergleichen verſchuldet:
Und ſoll alles ohne Hadern und Verſpotten/ mit Lindigkeit/ von andern Leuten abgeſondert/ und fuͤglicher unter einer andern/ offt auch mit Anziehung ſeiner eigenen Perſon/ was nemlich einem ſelbſt vor dieſem begegnet/ geſchehen.
Es kan auch vor der Ermahnung der Freund in etwas maͤſſig gelobt werden.
Dann/ wie ein Eiſen erſtlich durch das Feuer gedehnet/ und weich/ hernach wann mans ins kalte Waſſer thut/ dick und hart gemacht wird: Alſo wird auch gegen den Freunden/ nachdem ihre Gemuͤter/ durch das Lob erwaͤrmet/ und weich worden/ allgemach/ gleichſamb an ſtatt der Eintauchung/ die Freyheit der Vermahnungen/ und Straffen gebraucht.
Wann aber der Freund keine Vermahnung annimbt/ ſo kan man ein wenig verziehen/ hernach aber damit wieder fortfahren:
Und wann auch dergeſtalt nichts bey ihm außzurichten/ ſo mag man ſeiner muͤſſig gehen/ jedoch nicht auff einmal/ ſondern nach und nach; es ſeye dann/ daß ſo ein groſſer Widerwill entſtanden/ oder einem ein unleidentliche ſchmach angethan worden; oder der geweſte Freund gantz von ſeiner vorigen Tugend gewichen/ auß einem Chriſten/ ein Tuͤrck oder Heyd worden; deme hernach gleichwol/ wann es nicht wider GOtt/ und Gewiſſen lauffet/ fuͤr einem Frembden/ und Vnbekandten/ etwas zu Dienſt und Gefallen kan gethan werden; jedoch daß man ſein Gebrechen nicht gut heiſſe/ weniger demſelben nachfolge.
Sihe Sagittar. exercit.
Eth. exot. 10. th. 6. 7. Jacob. Martini cent. 2. diſp. 6. quæſt. philoſ. 9. Henric.
Velſtcn. diſp. Eth. 14. quæſt.
6. Joann. Crüger. in Horto virtut. quæſt. 99.
Die LXXXIX. Frag/ Jſt auch einem verſoͤhnten Feinde zu trauen?
ES ſollen die/ ſo nach einer wahren Freundſchafft Lob ſtreben/ inſonderheit zu ſehen/ daß ſie Trew und Glauben auffrichtig/ heilig und beſtaͤndig halten.
Dann/ wo irgends es ſchwer faͤllt/ Trew und Glauben brechen/ ſo iſt es allhie; und wo an einem Orth der gute geneigte Will zu vermehren; hergegen der Unwill und Haß abzuſchneiden; ſo ſoll es bey den Freunden geſchehen.
Wann aber jemands auß den Freunden Trew und Glauben gebrochen/ und wieder außgeſoͤhnet worden; ſo wird gefragt/ ob einem ſolchen forthin zu trauen? daß ein Freund die beſte Beſitzung deß Lebens ſeye/ hat weyland Keyſer Albertus der ander geſagt:
Man ſolle nicht ohne Bedacht einen zum Freunde annehmen; aber den angenommenen auch nicht leichtlicht wieder verſtoſſen/ wann gleich er nicht allwegen recht thut: ama l’ amico tuo con il diffetto ſuo, Liebe deinen Feind mit ſeinem Gebrechen/ ſprechen die Jtaliaͤner.
Unſerer Natur Schwachheit bringts mit ſich/ daß wir alle irren koͤnnen.
Wañ aber wegen der Laſter und Schmaͤhungen/ die Freundſchaffe zertrennet worden; ſo wird an der beſtaͤndigen Verſoͤhnung alsdann gezwelffelt; wann man nicht ſihet/ daß alles deß Haſſes Urſachen gar und gaͤntzlich außgerottet worden ſeyen.
Dann/ im widirigen Fall/ einem ſolchen verſoͤhnten Feinde nicht leichtlich zu trauen/ und beſſer einen offentlichen als heimlichen Feinde zu haben iſt.
Sihe Syrach Cap. 12. v. 10. Crûger. in Horto virtut. quæſt.
8. und vor ihm den Henr.
Velſten. diſp. Eth. 14. quæſt.
98. item Megiſſerum in Theatro Cæſar.
de Alberto II. Imp.
Sonſten findet man in den hiſtoriſchen Buͤchern hin und wieder Beyſpiel auffgezeichnet/ daß auch groſſe Feinde wann ſie ſich miteinander verglichen/ hernach beſtaͤndige Freunde verblieben ſeyn.
Und wird in dem deß Jahrs 1658. außgangenem Buͤchlein/ der rachgierige und unverſoͤhnte Lucidor genant/ auß deß Joan.
Pauli Joco-Seriis, von zweyen vornehmen Schweitzern/ die lange Zeit groſſe Proceß/ mit groſſem Unkoſten gefuͤhret/ geleſen/ daß deren einer/ ſo verſtaͤndig geweſen/ ſampt ſeinem Sohn/ im Harniſch/ mit Wehr und Waffen/ vor ſeines Feindes Haus kommen: daruͤber derſelbe erſchrocken ſeye/ und den andern/ was das bedeute/ fragen laſſen? der dann geantwortet habe/ weil er einen tapffern Sohn/ der Feind aber eine wolerzogene Tochter/ ſo begehre er demnach/ daß er ſie dem Sohn zum Weibe gebe; ſo auch geſchehen/ und ſeyen dieſe groͤſte Feinde/ die allerbeſte Freunde worden.
Und ſtehet daſelbſt im Buchſtaben G/ auch dieſes/ daß der Fuͤrſt Sanſeverinus/ auß dem Koͤnigreich Neapoles/ in Jdumæa/ den Arabern entgegen gangen/ unterdeſſen ſeine Diener/ im Felde/ eine Mahlzeit bereitet/ zu welcher er die beſagte Araber eingeladen/ und dardurch dieſe Straſſen-Raͤuber ihme zu Freunden gemacht habe.
Die XC. Frag/ Kan auch eine wahre Freundſchafft zwiſchen denen/ ſo nicht eines Glaubens/ oder Religion ſeyn/ beſtaͤndig erhalten werden?
VJel Koͤpff/ viel Sinn/ ſprach der Pfaff von Kalenberg; und wie die Naturen ungleich/ alſo ſeyn auch die Meinungen nicht einerley von einem Ding/ die aber darumb die Freundſchafft nicht auffheben/ ſondern offtmals zur Einigkeit/ unnd Vergleich koͤnnen gebracht werden.
Aber/ in Religions-Sachen/ ſo der Grund/ auff welchen die Koͤnigreich gegruͤndet ſeyn/ hat es eine andere Meinung/ und heiſſt es/ was weyland Sambucus geſagt hat:
Diſſentire pios fidei de rebus iisdem Non licet incolumi ſemper amicitiâ.
Beeder/ der Religion/ und der Freundſchafft Sitz iſt im Hertzen.
Daher auch Seneca lib. 6. de Beriefic. c. 34. gerahten/ daß man nicht im Vorhoff/ ſondern in der Bruſt den Freund ſuchen ſolle.
Wie wollen aber die Bruͤſte/ oder Hertzen/ ſo durch Zwiſpalt der Religion voneinander getrennet/ kraͤfftiglich vereinbaret werden?
Niemals wird eine beſtaͤndige Vereinbarung zwiſchen denen ſeyn/ deren Gemuͤter in der Religion und Glauben mit einander nicht uͤbereinſtimmen.
Und wird entweder gar nicht/ oder doch gantz ſelten geſchehen/ daß du den/ deſſen Religion du nicht geneigt biſt/ auffrichtig/ und inbruͤnſtig lieben ſolteſt?
Man hat bey der Freundſchafft nicht auff eines Nutzen/ ſondern zu vorderſt auff GOtt zu ſehen:
wie will aber der mir getrew ſeyn/ der Gott nicht getrew iſt?
Und wollen wir/ wegen einer zeitlichen Wolfahrt auff beyden Seiten hencken?
Mit nichten.
Jſt deßwegen gefaͤhrlich ſich mit einem/ ſo nicht ſeiner Religion iſt/ in Freundſchafft einzulaſſen.
Und wer GOTT meinen Herrn laͤſtert/ kan mein Fꝛeund oder Bruder nicht ſeyn.
Zwar Keckermannus in præcogn.
Eth. p. 15. & lib. 3. ſyſt, Eth, c. pen. p. 360 einen Unterſcheid machet/ unter der Burgerlichen und Geiſtlichen Freundſchafft/ deren die eine die andere nicht auffhebe; gleich wie die Erbarkeit/ die Gottſeligkeit nicht auffhebe; und koͤnne er eines Freund ſeyn moraliter, deſſen Freund er nicht ſeye ſpiritualiter, das iſt/ er koͤnne mit einem uͤbereinkommen in den Vbungen der Erbarkeit/ mit welchem er (ſonſten) in den Vbungen der Gottſeligkeit nicht uͤbereinkomme.
Was aber hievon zu halten? wird andern uͤberlaſſen.
Thomas Sagittarius, exercit.
Eth. exot. 10. th. 5. p. 257. ſagt/ daß zwar zwiſchen denen/ ſo unterſchiedlicher Religion/ eine aber keine vollkommene Freundſchafft ſeyn koͤnne.
Eine weltliche oder buͤrgerliche Gemeinſchafft wolle er zulaſſen/ aber daß darbey eine wahre Freundſchafft ſeyn koͤnte/ wolle er alsdann glauben, wann das Waſſer mit dem Feuer/ und das Schaaff mit dem Wolff uͤbereinkommen werden.
Sihe im uͤerigen Velſtenium d. diſput.
Ethic. 14. quæſt.
9. Crüger. quæſt.
96. Und die ſie daſelbſt anziehen/ und unter denſelben auch Mentzerum, in tr. de de Gonjugio, tit. de diſparitate Religionis, pag. 147. ſeqq.
Die XCI. Frag/ Ob zwiſchen Alten und Jungen eine wahre Freundſchafft ſeyn koͤnne? und was von Vielheit det Freunde zu halten?
DJE Jtalianer ſagen:
Ove non é ugualità, mai perfetto Amor ſarà:
das iſt/ wo keine Gleichheit; da wird keine vollkommene Lieb jemals ſeyn.
Gleich und gleich geſellet ſich gerne zuſammen.
Nun iſt zwiſchen Alten und Jungen keine rechte Gleichheit.
Dann die Juͤnglinge die noch ein hitziges Gebluͤt haben/ ſeyn zur Freude und Wolluͤſten geneigt; hergegen die Alten/ wegen deß Laſts/ ſo ſie tragen/ unwuͤrſch/ verdroſſen/ Feinde der Kurtzweil/ und deßwegen zur Geſellſchafft nicht tauglich.
Zu dem/ ſo ſolle eine wahre und beſtaͤndige Freundſchafft unklaghafft ſeyn: die Alten aber ſeyn ungedultig/ und haben immer etwas zu klagen.
Welche Urſachen auch die/ ſo von buͤrgerlichen Sachen ſchreiben/ bewegen/ daß ſie wollen/ daß in Verheurahtungen man auff die Gleichheit im Alter ſehen ſolle; dieweil darlnn die beſtaͤndigſte Freundſchafft ſeye.
Die Jungen vergaffen ſich ſonderlich an der Schoͤnheit/ und wird durch das Anſchauen die Liebe gezeuget; wie deſſen Scaliger exercit.
300. Sect. 3. Urſach beybringet.
Was iſt aber fuͤr eine Schoͤnheit bey den Alten/ und wie kan ein eheliche Lieb zwiſchen einer ſchoͤnen und zarten Jungfrawen/ und einem uͤbelgeſtalten/ und von Kaͤlte ſtarrigen alten Mann; oder einem ſchoͤnen Juͤngling/ und einem runtzlichten alten Weibe ſeyn?
Man hat gleichwol Exempel/ daß auch zwiſchen Alten und Jungen/ eine gute und beſtaͤndige Freundſchafft erhalten worden; wiewol ſolches etwas ſeltzam iſt: gleich wie auch im Eheſtand/ theils junge Weiber/ jener ſchoͤnen jungen Graͤvin von Barby/ die ihren alten Eheherren/ den Herrn Hans Ungnaden/ Freyhern/ ꝛc. ſo inniglich geliebt/ nachgeartet; auch wol junge Maͤnner/ ihre alte Weiber/ hertzlich gemeinet haben/ und es bey denſelben nicht geheiſſen/ Geld ich hab dich lieb.
Was den andern Theil deiner Frag anbelangt/ ob nemlich einer viel Freunde haben ſolle?
So iſt auß den vorgehenden Fragen zu erſehen/ daß einer in dieſem Leben etlicher Freunde vonnoͤthen habe; auch die menſchliche Schwachheit einen Gehuͤlffen erfordert.
Wieviel aber einer Freunde haben ſolle? davon iſt kein Geſaͤtz verhanden; Aber/ das findet ſich wol/ daß wie einer nicht ohne Freund ſeyn/ alſo auch derſelben nicht zuviel haben ſolle; wie auch im vorgehenden Urſachen angedeutet worden.
Jn dem Eheſtand, ſo die aller beſtaͤndigſte Freundſchaft ſeyn ſolle/ befinden ſich nur zwo Perſonen/ dieweil die eheliche Lieb in mehrere nicht kan getheilet werden: alſo kan auch die hoͤchſte Liebe zwiſchen vielen nicht vollkommenlich ſeyn. 2. Jn einer auffrechten Freundſchafft muß einer dem andern gar wohl gefallen; wie will aber einer vielen zugleich/ und gleicher weiſe gefallen?
3.
Die wahre Freundſchaft iſt nur zwiſcheu den Frommen; deren aber ſeyn wenig.
4. Eine rechte Freundſchafft erfordert eine lange Zeit und langwuͤrige Nachforſchung/ wie auch in dem vorgehenden geſagt worden; welches dann bey ſo vielen kan.
5.
So iſt auch die Vielheit der Freunden nichts nuͤtz.
Dann vielen wollen dienen/ ſchencken und geben/ nicht allein verhinderniß an den eigenen Geſchaͤfften bringet/ ſon- und die Zeit hinweg nimbt/ ſondern auch den Beutel lehret.
6. Und dann iſt ſolches nicht angenehm.
Dann viel Freunde machen mehr Unluſts/ als Beluſtigung.
Tutte le coſe rare s’ hanno in gran prezzo, e care; das iſt: alle Sachen/ wann ſie ſelten kommen/ werden hoch und werth gehalten. S.
Angelum Mononſium, lib. 3. floris Ital. linguæ n. 202. pag. 139. Joan. Grüger. in Horto virtut. quæſt. 99.
Es waͤren noch mehrere Fragen/ als 1.
Ob ein Freund ſey ein inner- oder aͤuſſerliche Guete?
2. Wie eine Freundſchafft eine Seel in zweyen Leibern/ und ein Freund der ander Jch ſeyn koͤnne?
3. Warumb der Freunde entſtandener Widerwille der allerſchwereſte ſeye?
4. Ob allezeit nur mit den Gegenwaͤrtigen/ oder auch mit den Abweſenden Freundſchafft zu machen?
5.
Ob ein Freund mehrers ſeinem Freunde/ als ihme ſelbſt/ ſoll alles gutes wuͤnſchen?
6. Ob man wegen eines Freundes ſich in Todesgefahr begeben ſolle?
7.
Ob man einen Freund ſich unſers Ungluͤcks ſoll theilhafftig machen?
8. Wie pflegt eines Freunds Gegenwart unſer Anliegen zu erleichtern?
9. Wie iſt zuverſtehen/ wann man ſagt/ den Freunden ſoll alles gemein ſeyn? 10.
Ob die Freundſchafft auß Mangel/ oder Vberfluß entſtehe? 11.
Wie dieſe Rede zuverſtehen?
Liebe daß du auch einmal haſſen koͤnneſt.
12. Ob die Bruͤderſchafften/ ſo beym Trunck gemacht werdẽ/ ſeyen zu loben? 13.
Ob ein Freund von einem Freund nothwendig wieder muͤſſe geltebt werden?
14. Ob Freundſchafft zumachen/ mit denen/ ſo an Reichthumb/ und Hoheit/ oder Wuͤrden/ uns uͤbertreffen? 15.
Ob die Freundſchafft der Schwaͤgerſchafft vorzuziehen? 16.
Ob nicht der Koͤnig David wider das Recht und Endurſach einer wahren Freundſchafft gehandelt/ in dem er die jenigen Guͤtter/ ſo er ſeines allerbeſten Freunds/ deß Jonathæ Sohn/ dem Mephiboſeth/ geſchenckt/ auff falſches Angeben deß Sibæ/ demſelben wieder genommen? 17. Wann einer auß den Freunden geſtorben/ wie man ſich gegen deſſelben hinterlaſſenen Soͤhnen zu verhalten?
Und andere Fragen mehr.
Dieweil du aber deren nicht gedenckeſt/ ſo laß ich es auch hiebey verbleiben.
Und moͤgen von denſelben die jenige/ ſo von der Sitten-Lehr geſchrieben/ und darunter Thomas Sagittarius, exercit.
Eth. exot.
10. und Henric.
Velſtenius, diſp. Ethic.
14. geleſen/ und darzu deß D. Schuppii ſchoͤner Tractat/ Freund in der Noth/ genommen werden.
Die XCII. Frag/ Ob man bißweilen etwas Boͤſes thun doͤrffe/ auff daß etwas Guts darauß erfolge?
HJerauff wird mit Unterſchied geantwortet.
Dañ theils ſachen ſcheinen ſchaͤndlich/ ſchaͤdlich und beſchwerlich zu ſeyn/ mit denen es aber anders beſchaffen:
Theils ſeyn zwar boͤß/ aber wann man ſie mit andern vergleichet/ gut: und dann ſeyn Theils recht boͤß/ die man keines wegs thun oder begehen ſolle/ wann gleich etwas guts darauß erfolgen koͤnte; als zum Exempel/ wann einer durch den verbottenen Beyſchlaff von einer Kranckheit erlediget werden koͤnte.
Dann ſolches verbeut nicht allein der Apoſtel/ zun Roͤmern am 3. v. 8. ſondern es will auch die Vernunfft ſelbſten/ daß man zu einem guten und ehrlichen Ende/ durch ehrliche und erlaubte/ nicht durch ſchaͤndliche/ und unerlaubte Mittel gelange: und wann man daruͤber gleich groſſe Leibes-Schmertzen/ ja die Folter/ und Marter ſelbſten außſtehen muͤſte Der obern erſten aber haben wir Beyſpiel an Ulyſſe und Solone/ welche beyde ſich geſtellt/ als ob ſie nicht bey ihrem Verſtande waͤren: und an Zopyro/ welcher ſein Angeſicht ſchaͤndlich verſtellt/ damit er dem Koͤnig Dario die Stadt Babylon verrahten moͤchte.
Sihe obgedachte beede Autores, als Sagittarium, Exercit. 4. pag. 93. und Velſten. diſput.
Eth. 4. quæſt.
9.
Die XCIII. Frag/ Ob der Tod unter allen ſchrecklichen Dingen/ das allererſchrecklichſte ſey?
DJeſes wird zwar von den Unglaͤubigen alſo darfuͤr gehalten; dieweil der Tod den Leib dahin nimbt; und dahero den laſterhafftigen Leuten/ zu einer groͤſſeren Straff/ das Leben offentlich genommen wird/ und wann ſie nicht vorhero wahre Buß thun/ auch die Seel zur ewiger Quaal und Pein/ dahin faͤhret.
Zugeſchweigen/ daß der Tod nicht allein/ wie geſagt/ das Leben/ ſo deß Menſchen hoͤchſtes Kleinod/ entziehet/ ſondern ihn auch aller Guͤtter beraubet/ und demſelben keine Hoffnung/ ſo ſonſten in anderm Vnglůck und Widerwaͤrtigkeiten/ der einige Troſt iſt/ uͤbrig laͤſſet.
Und zwar/ wann man den Menſchen/ wie er an ſich ſelbſten iſt/ und der ſeines Leibs Erhaltung/ vor allen Dingen begehret/ betrachtet; ſo iſt es weniger nicht/ daß der Tod das erſchrecklichſte Ding iſt: wann man aber den Menſchen/ als einen Chriſten/ und der einen ſolchen Glauben hat/ anſihet/ daß ihm der Tod werde ſeyn ein Zugang zum Leben/ und der letzte Lebens Tag in dieſer Welt/ eines beſſern Lebens Anfang in der ewigen Seligkeit/ ſo kan der Tod nicht erſchrecklich ſeyn.
Dann die Chriſten wiſſen/ daß durch deß Herrn Chriſti Verdienſt/ nach ihrem Tode/ die geiſtlichen Guͤter vollkommenlich ihnen zu erwarten; und alſo denſelben der Tod gar leicht und erwuͤnſcht ſeyn ſolle.
Sihe Keckermann. ſyſtem. Eth. lib. 2. cap. 4. p. 224.
Die XCIV. Frag/ Ob man die Lehrmeiſter mehrers als die Eltern zuverehren? und ob man in den Schulen/ ſich der Ruthen und Geldſtraff/ zugebrauchen habe?
THeils der Heyden haben den getreuen und fleiſſigen Unterweiſern/ oder Lehrmeiſtern/ eine mehrere Ehre als den Eltern/ zugeſchrieben/ alſo ſchlieſſende: von welchem eine groͤſſere Wolfahrt und Nutzbarkeit herkommet/ demſelben gebuͤhret auch eine groͤſſere Ehr und Danckbarkeit:
Nun bekombt man von den Eltern das Leben: von den Lehrmeiſtern aber recht zu leben; welches mehr iſt: daher dann auch dieſen eine groͤſſere Ehr und Danckbarkeit/ als jenen/ gebuͤhret.
Hergegen hat man zu bedencken/ daß die Kinder von den Eltern/ daß Weſen ſelbſten/ von ihren Lehrmeiſtern aber nur ein zufaͤllig Ding haben.
Von den Eltern werden die Kinder verſorgt/ beſchuͤtzt/ vertheidiget/ in den Armen getragen/ und wann ſie etwas groͤſſer und verſtaͤndiger werden/ unterwieſen/ damit ſie ihnen ſelber etlicher maſſen Vorſchung thun koͤnnen.
Was Beſchwerden aber/ Sorg und Angſt/ ſtehen die Eltern auß/ biß ſie es mit den Kindern dahin bringen?
Und iſt dan- noch hieran nicht genug; ſondern muͤſſen zu Haus mit der Unterweiſung ſtets fortfahren/ muͤſſen auff der Kinder Thun und Laſſen/ ein ſtaͤtigs Auffſehen haben/ ohne welches ein Lehrmeiſter/ in ſeinem Ampt ſchwerlich wuͤrde fortkommen koͤnnen; und was das vornehmſte iſt/ ſo werden die Lehrmeiſter erſt von den Eltern darzu beſtellt; deßwegen auch was ſie thun/ dieſen zuzuſchreiben iſt; als durch welcher Raht/ Unkoſten und vaͤtterlicher Vorſorg/ alles/ was die Lehrmeiſter thun/ geſchiehet.
Deßwegen ſo gebuͤhret auch den Eltern eine groͤſſere Ehr/ als den Lehrmeiſtern.
Was den andern Frag-Puncten anbelangt/ nemlich die Straff/ ſo waͤre derſelben nicht vonnoͤthen/ wann ein jedes Schulkind ſelbſten thaͤte/ was ſein Ampt erfordert/ fleiſſig lernete/ ſtill/ tugendlich und eingezogen/ auch gehorſamlich ſich verhielte.
Weil aber ſolches bey den wenigern Theil geſchiehet/ auch von denen/ ſo vornehmer Leuten Kinder; deßwegen ſo muß man ſich/ wann die Wort und Bedrohungen nichts helffen wollen/ der Ruten/ und Schlaͤge/ jedoch mit Maß gebrauchen:
Dann die Lehrmeiſter ſeyn keine Scharff-Richter.
Die Geldſtraffe gefaͤllt dem Thomæ Sagittario in exercit.
Eth. exot. 3. th. 5. p. 70. nicht.
Dann die reichen Knaben koͤnnen leichtlich ſo viel von ihren Eltern/ mit vorwenden eines andern/ zuwegen bringen/ damit nur ihres Geſaͤß verſchonet werde:
Die Armere aber muͤſſen auff andere Mittel bedacht ſeyn/ ja ſtehlen auch/ damit ſie zu geben haben.
Daher dann dieſes ein Mittel iſt/ dardurch die Eltern betrogen/ und zum Stehlen Anlaß gegeben wird.
Zwar er auch bekennet/ daß allhie die Vmbſtaͤnde der Perſonen/ und die Gewohnheit der obern Schulen inſonderheit offtmals ein anders rahten.
Die XCV. Frag/ Jſt es einerley Geſchicht/ was Gramondus von der Caſtelperſia hat/ mit deß Roſſeti 23. Hiſtoria/ nach dem Teutſchen Druck?
ES ſchreibet Gabriel Bartholomæus Gramondus, im andern Buch ſeiner Frantzoͤſiſchen Hiſtorien/ am 140. deß Tholoſaniſchen/ oder 139. und folgenden Blaͤttern/ deß Amſterdamiſchen Drucks/ das im Jahr 1612. in Cuienne: nicht weit von der Stadt Montauban, eines vornehmen Standes Herr/ Namens Reyneſius, (oder von Reynies) nachdem ihme ſeine andere Gemahlin geſtorben/ eine Jungfraw und einer Wittiben Tochter/ auß dem Geſchlecht der Vitzgraven/ von Panato, Namens Caſtelperſia, geheurahtet/ ſo ihme ein Toͤchterlein gebohren/ aber ſie einen andern geliebet/ der auch ein gar reicher Vitzgrav/ Rapiſtagnus, ſonſten aber Vitzgrav von Paulino, genant worden; welche beyde der beſagte Reyneſius Anno 1616. ſampt der Caſtelperſiæ Brudern/ von der Mutter her/ (der auch mit ihr/ wie man darfuͤr gehalten/ in Unehren zu thun gehabt haben ſolle) umbgebracht hat.
Dieſe Geſchicht nun haͤlt ein ſonſt gelehrter Mann/ fuͤr die jenige/ ſo Franciſcus von Roſſet, in ſeinen Traurigen Hiſtorien beſchrieben/ und einer Teutſch gemacht/ und dieſelbe mit der Zahl 23. bezeichnet hat.
Wann man aber auff die Zeit/ die Regenten und andere Vmbſtaͤnde/ ſehen will/ ſo ſcheinet es/ daß es gantz eine andere Geſchicht ſeye.
Dann der von Roſſet ſeine Hiſtorien dem Ritter von Guyſe, zu geſchrieben/ ſo deß Jahrs 1614. umbkommen; die Caſtelperſia aber erſt Anno 1616. umbgebracht worden.
Roſſet ſagt in ſeiner Vorrede/ das/ was er ſchreibe/ nicht erdichtet ſeye/ wiewol er erdichte Namen/ an ſtatt der rechten/ auß der von ihme daſelbſt beygebrachten Urſachen/ ſetzet/ die auch deßwegen ſein Dolmetſcher nicht aͤndeꝛn koͤñen/ weil ihm die eigentliche Namen nicht bekant geweſen ſeyn; hergegen der angedeute gelehrte Mann vermeint/ es nicht gar ohne Argwon ſeye/ daß nicht etwas von ihme/ dem von Roſſet/ darzu erdichtet worden/ wie etliche darfuͤr halten thaͤten.
Zu dem ſolle deß von Roſſet Geſchicht noch bey Regirung Koͤnig Heinrichs deß vierdten/ der Anno 1610. erſtochen worden/ geſchehen ſeyn; die aber mit der Gaſtelperſia hat ſich erſt Anno 1616. wie geſagt/ und nicht in einer Stadt/ ſondern auff deß von Reynies Schloß zugetragen: wird auch ihres Brudern/ deß erwehnten Vitzgraven von Panato, beym Roſſeto nicht gedacht: daß alſo nochmaln faſt darauß zu ſchlieſſen/ es zwey unterſchiedliche Hiſtorten ſeyen/ wann man auff andere Umbſtaͤnde/ und nicht nur auff das Toͤchterlein allein ſehen will: wie dann einerley mehrmals an unterſchiedlichen Orthen/ und zu unterſchiedlichen Zeiten ſich begeben koͤnnen.
Zwar man nicht laugnen kan/ daß die oberwehnte 23. Geſchicht nicht in allen Exemplarien (dann ſolche deß Roſſeti Hiſtorien vielmals/ und an unterſchiedlichen Orthen/ in Franckreich gedruckt/ in theils Druckereyen etliche Hiſtorien außgelaſſen/ in theils aber etlich darzu geſetzt worden) zu finden.
Das aber mehr angedeuter gelehrte Mann vermeldet/ wie etliche vermeinten/ daß gedachte Geſchicht vom Roſſetto, oder derſelben Beſchreiber iſt/ und ſolche zu ſeinen/ deß von Roſſet Hiſtorien gethan haben mag/ nicht gar keuſch beſchrieben worden ſeye; ſo laͤſſt man ſolches dahin geſtellt ſeyn: glaubet aber darneben leichtlich/ wann die beſchriebnen Perſonen keuſcher gelebt/ ſo wuͤrde man auch die Feder anders gefuͤhret haben.
Das Boͤſe und Laſterhaffte leſen wir darumb nicht/ daß es zur aͤrgerniß/ ſondern zur Wiſſenſchafft der Hiſtori/ und Abſcheu vor den Laſtern dienen ſoll.
Wenn ich die finſtere Nacht betrachte/ erkenne ich/ wie herrlich das Sonnen-Liecht ſeye; ſehe ich einen Blinden/ ſo erfreue ich mich/ daß ich mein gut Geſicht habe und dancke Gott darvor; ſaget Adamus Olearius, in der Vorrede/ uͤber Johann Albrechts von Mandelslo Morgenlaͤndiſcher Reiſebeſchreibung.
Was ſeyn fuͤr Sachen in deß Levini Lemnii Buͤchern de occultis naturæ miraculis, ſo auch Teutſch gemacht worden/ zu finden?
man thut aber darumb dieſelbe/ weil ſie Aergerniß bey etlichen geben moͤchten/ nicht auß dem Buch.
Ein keuſches Gemuͤt wird durch Leſung der Bulſachen nicht verfuͤhrt; ein Unkeuſches aber wird auch ohne Leſung derſelben/ ja/ wann es gleich gar nicht leſen kan/ durch Trieb ſeiner boͤſen Natur/ durch Anhoͤr- und Erzehlung huriſcher Haͤndel/ und boͤſe Verleiter/ auch gegebne Exempel/ in Unkeuſchheit gerahten; ſonderlich/ wañ die Muͤtter ihrẽ Toͤchtern zu bulen vergoͤnnen/ ſie bey nachts mit ihren Liebhabern auff den Gaſſen herumb lauffen laſſen; oder wol gar in einem Gemach mit ihrem Bulen einſperren; wie wider ſolche Muͤttern/ auch die Eltern/ ſo die Bruͤderlein und Schweſterlein/ in einer Cammer/ und wol gar in einem Bette/ in ihren jungen Jahren/ beyſammen liegen laſſen/ Johann.
Biſſelius, S. J. de peſtiferis peccatorum mortalium fructibus &c. exem. trag. 3. pag. 73. ſeqq. ſcharff ſchreibet.
Die XCVI. Frag/ An welchen Orthen pflegen andere als die Braͤutigamb/ erſtlich bey den Braͤuten zu ſchlaffen? dabey auch andere Sachen mit einkommen?
BEy den Schotten iſt vor Jahren der Brauch geweſen/ daß der Koͤnig erſtlich die Adeliche Braͤute beſchlaffen hat/ welche boͤſe Gewonheit aber/ der Koͤnig Milcolumbus III. abgethan; wie hievon beym Georgio Buchano in hiſt. Scot. zu leſen/ lib.
4.
Hentigs Tags iſt in der Landſchafft Malabara; wie auch bey den Einwohnern der Staͤdte Cotſchin/ und Calecuth/ in Oſt-Jndien der Brauch/ das keine Jungfer vertrauet wird/ es ſey ihr dann zuvor die Jungferſchafft/ durch einen ihrer Pfaffen genommen/ dem darvor eine Summa Gelds gegeben wird/ und iſt von dieſem Gebrauch auch deß Koͤnigs Braut nicht außgeſchloſſen:
Daher allhier deß Koͤnigs Sohn/ nicht ſeines Vatters Stul-Erbe ſeyn kan/ ſondern deß Koͤnigs Schweſter Sohn/ damit ſie deß Koͤniglichen Gebluͤts halber deſto mehr verſichert ſeynd.
Dann ihre Geiſtlichen/ die Bramanes, nicht allein der Koͤnigin/ wie gemeldt/ die Junfrauſchafft benehmen/ ſondern auch hernach ſie gar offt beſuchen/ ſie in ihrem Geſaͤtze zu unterrichten/ und wann der Koͤnig verreiſet/ der Koͤnigin Geſellſchafft zu leiſten.
Alſo ſollen die Einwohner zu Malacca/ die Außlaͤnder bitten/ daß ſie die erſte Nacht (und weiters nicht) in der Hochzeit/ bey ihren Braͤuten/ ihnen die Jungferſchafft zu nem̃en ſchlaffen; wie Joh Albrecht von Mandelslo/ in ſeiner Morgenlaͤndiſchen Reiſebeſchreibung/ lib.
2. cap. 10. und lib. 3. fol. 204. berichtet.
Jn der oberwehnten Landſchafft Malabara/ ſchreiben ſie auff Palmenblaͤtter/ und iſt von ſolcher Malabariſchen Schrifft auff Palmblaͤtter/ ſo ſie an ſtatt deß Papirs gebrauchen/ ein gantz vollſtaͤndig Buch gar ſchoͤn eingebunden/ in der Kunſtkammer zu Gottorff/ im Schleßwiggiſchen; ſagt Olearius, in den Anmerckungen uͤber die beſagte Reiſe-Beſchreibung/ fol. 143. in welcher auch lib. 1. cap. 26. fol. 89. ſtehet daß in der Stadt Agra/ in der dem groſſen Mogol/ oder groſſen Koͤnig in Jndien/ gehoͤriger Landſchafft Jndoſtan/ die in der Ringmauer zweymal ſo groß/ als Jſpahan/ in Perſien/ ſo der Zeit die Koͤnigliche Perſiſche Haupt- und Reſidentz-Stadt iſt/ 800. Badſtuben ſeyn ſollen.
Dann ſolche Stadt Agra ſehr volckreich/ und ſolle man ſie in einem Tag nicht wol umreiten moͤgen.
Und weil wir auff dieſe Beſchreibung kommen/ ſo ſagt der von Mandelslo/ im 2. B. Cap. 18. fol. 70. daß in der groſſen und herrlichen Jnſul Madagaſcar/ oder S.
Laurentii/ daſelbſt er Anno 1639. den 2. Julii ankommen/ die Einwohner ſo gluͤckſelig ſeyn/ daß ſie kein Gelt kennen/ viel weniger zuſchaͤtzen wiſſen; auch das nicht achten:
Theils derſelben haͤtten den Engellaͤndern fuͤr eine alte Trompete/ vier fette Ochſen damaln geben/ und vielleicht gemeint/ daß ſie die Kunſt zu Blaſen/ in der Trompete mit gekaufft haͤtten/ und ſeyen damit froͤlich von ihnen hinweg gangen.
Er fande allhie viel Euſters (Auſtern) welche theils an den Baͤumen und Straͤuchern/ ſo am Strande der See ſtehen/ und von der Fluht alle zwoͤlff Stunden uͤberſchwemmet werden/ wachſen/ und zwiſchen dem Geſtraͤuche/ und Rinden der Baͤume/ offt ſo feſt ſitzen/ daß man ſie mit gewalt abſchlagen muß.
An Groͤſſe/ ſagt dieſer Mechelburgiſche Edelman/ ſeynd ſie den unſern gleich/ und am Geſchmack geben ſie den Engliſchen nichts zuvor.
Jm Dritten Buch fol. 210. meldet er/ daß die groſſen Euſtern/ in der Jnſul Java bey 300. Pfund waͤgen ſollen.
Daruͤber Olearius f. 214. alſo ſchreibet:
Es ſcheinet zwar unglaublich zu ſeyn/ daß ſo groſſe Euſters ſeyn ſollen.
Es hat es uns aber der Augenſchein dargethan/ in dem ich vor ſechs Jahren/ zu Enckhuſen ein ſolch paar groſſe Schulffen oder ſchalen/ bey eines Schiffers Witwe angetroffen/ gekaufft und der Gottorffiſchen Kunſtkammer einverleibet: ſie waͤgen beyde 467. Pfund.
Die gantze lebendige Euſtern in Jndien/ mit einen.
Ancker auß der See gezogen worden/ 120. Perſonen/ ſo auff dem Schiffe geweſen/ hatten alle zum Gedaͤchtniß davon gegoſſen.
Die XCVII. Frag/ Warum haben die Juden ſo viel Zeit bedoͤrfft/ biß ſie auß Egypten in das gelobte Land gelanget ſeyn?
ES wollen die Erd-Beſchreiber/ daß zwiſchen Rameſſe einer vornehmen Stadt in Egypten/ da ſich das gantze Jſrael geſamlet/ und zum Außzug bereitet hat/ und Jeruſalem der Haupt-Stadt deß gelobten/ oder Juͤdiſchen Landes nur 47. teutſche Meilen ſeyn/ welche innerhalb ſieben Tagen/ von einem ſtarcken Mann koͤnten verrichtet werden; die Kinder Jſrael aber in ſolchen enger Orthen/ ſich uͤber die 40. Jahr auffhalten muſten/ gleichſam an einem Orth eingeſperret; auf daß die gantze Welt/ zur ſelbigen Zeit/ zulauffen/ ſehen und hoͤren ſolte/ was Gott dor Herr/ in ſo vielen Jahren zu den Menſchen reden wuͤrde.
Als ſie auß Egypten ziehen wolten/ wuꝛden bey ſechshundert tauſend Mann zu Fuß/ auſſer der Kinder/ und anderer/ nemlich den vielen Egyptiern/ Maͤnnern/ und Weibern gezehlet.
Dann als die Egyptier geſehen/ was GOTT bey den Juden gethan/ ſo haben ſie nicht allein zu ihrer Religion/ ſondern auch mit ihnen auff die Reiſe begeben.
Als die Juden in der Wuͤſten Sinai ſich auffhielten/ wurden ſie im 2. Jahr/ und am erſten Tag deß andern Monats/ zum andern mal gezehlet/ und auſſer der Leviten/ ihrer an der Zahl/ 603550. ohne die Weiber/ Kinder/ und dem Miſchling (oder den Frembden) befunden/ ſo zu dem Krieg tuͤchtig waren.
Zum dritten mal wurden ſie auff den Moabitiſchen Feldern/ als alle die 600000. ſo am Berg Sina/ bey Gebung deß Geſaͤtzes ſich befunden/ auſſer Caleb/ und Joſua geſtorben waren/ und ſie gleich jetzt in das verheiſſene Land Canaan eingehen ſolten/ gezehlet/ deren Anzahl war 601730. auſſer der Leviten/ der Weiber und Kinder/ ꝛc. alſo/ daß ohne Zweiffel/ die gantze Summa von zweytauſendmal tauſend Menſchen/ deß Viehes/ und andern Plunders nicht zugedencken/ geweſen:
Welche einzelicht in einer langen Zeil allein/ und der Ordnung nach/ geſtellt/ vielleicht mehr als genugſam/ die gantze weite/ zwiſchen Rameſſe und Jeruſalem/ eingenommen haͤtten.
Und wie weit ſich deß Volcks Lager/ und ihre Gezelte erſtrecket/ kan man etlicher maſſen/ auß dem 11. Capitel deß vierten Buch Moſis/ v. 31. abnehmen/ allda ſtehet:
da fuhr auß der Wind von dem Herrn/ und ließ Wachteln kommen vom Meeer/ und ſtreuete ſie uͤber das Laͤger/ hie eine Tagreiſe lang/ da eine Tagreiſe lang/ umb das Laͤger her/ zwo Elen hoch uͤber die Erden.
Darauß zu muhtmaſſen/ daß die angedeute 40. Jahr uͤber/ die Jſraeliten/ ſchier ſtetigs von beeden Seiten/ den Egyptiern/ und Chananæern ihren aͤrgſten Feinden/ in den Augen geweſen/ und ſie gleichwol unter den Fluͤgeln und Decke der Barmhertzigkeit/ und Allmacht Gottes/ vor derſelben/ auch wider ihren Willen/ gantz ſicher geblieben ſeyn/ auf daß man nicht ſagen moͤchte/ ſie waͤren heimlich/ und mit Betrug auß Egypten geflohen Und daß ihr Lager in der Laͤnge und Breite/ eine ſolche weite/ wie oben angedeutet/ eingenommen habe/ mag man auch auß andern Hiſtorien erſehen; ſonderlich buß dem Herodoto, von deß Koͤnigs Xerxis groſſem Heer/ und wie weit ſich daſſelbe außgebreitet habe: Jtem/ auß Johanne Magno, vom Ringone, der Schweden und Gothen Koͤnig/ welcher ſo viel Kriegsleute/ wider den Koͤnig Haraldum in Dennemarck/ (ſo noch mehr Volcks hatte) gefuͤhrt/ daß ſie in die viertzig welſche Meilen eingenommen haben.
Und wie weit ſich deß Tuͤrckiſchen Keyſers Solymann Lager/ vor Wien erſtreckt habe/ das kan man auß dem Jovio/ im 1529.
Jahr/ erlernen.
Sihe D. VVolfg.
Frantzium, diſput.
1. ex Deuteronomio, theſ.
17. & ſeqq. da er auch th. 14. meldet/ es ſeye der Wahrheit gar aͤhnlich/ was Fagius ſchreibe/ daß die Egyptier das Bildniß deß Baal-Zephon auff dem Berge beym rohten Meer geſetzt und angebettet/ als welchem ſie ſolche Krafft zugeſchrieben haben/ daß er die fluͤchtige Knechte in acht nehme/ und aufhalte.
Aber der Herꝛ hat in Angeſicht ſolches ihres Abgotts/ in der Morgenwacht/ ihr Heer mit Ungeſtuͤm geſtuͤrtzet; wie im 2. B. Moſ. Cap. 14. v. 24. und vom Buſiride, dem Egyptier/ ſo umb die Zeit/ da Moſes und Joſua Krieg gefuͤhret/ gelebt hat/ Joan.
Biſſelius, dec. 2. illuſtrium ab Orbe condito Ruinarum, ruina. 3. zuleſen.
Die XCVIII. Frag/ Wie ſtehet es jetzt mit Egypten; Jtem/ Judæa/ Jeruſalem/ dem Tuͤrckiſchen Reich/ und den Chriſten an ſelbigen Orthen?
WAS das Erſte anbelangt/ ſo wird Egypten von den Arabern Meſre/ vom Miſraim/ deß Chus Sohn/ deß Chams Enickel/ und deß Noæ Ur-Enickel/ genant/ als der am erſten ſolches Land bewohnet/ und gepflantzet.
Anno 1517. hat der Tuͤrckiſche Keyſer Selim daſſelbe eingenommen mit Gewalt/ darinn vorhin der Sultan Tombejus regirt hatte.
Daher es dann mit den Chriſten in Egypten/ eben die Gelegenheit/ als mit den andern unter dem Tuͤrckiſchen Regiment hat.
Und finden ſich hin und wieder Chriſten in ſelbigem groſſen Lande/ die aber/ zum groͤſten Theil/ mit deß Eutychis, und Dioſcuri Alexandrini Jrrthumen/ von vermiſchung der beeden Naturen in Chriſto angeſteckt ſeyn/ welche Jacobus Syrus (von deme ſeine Anhaͤnger die Jacobiten genant werden) und Johannes Piloponus, umbs Jahr 550. ſtarck außgebreitet haben.
Und ob ſie wohl/ heutigs Tags/ ihre Lehr dem heiligen Apoſtel Matthæo zuſchreiben; ſo ſeyn ſie doch in mehrere Secten und Ordnungen außgetheilet/ indeme Theils deß Macharii Eutychiani, Theils deß Einſidels Antonii Reglen beobachten; Theils auch nach Art der Moren/ oder Abyſſiner/ ihrer Nachbauren/ zu der Tauff/ die Beſchneidung hinzu thun/ und ihren Knaͤblein/ mit einem gluͤenden Eiſen/ ein Creutz an die Stirn brennen/ zu Alexandria haben ſie zwey Kirchen/ zu S. Marx und S. Michael; die dritte iſt der Griechiſchen Moͤnch von S. Saba.
Die Venediger/ Genueſer/ und Catalaner/ haben in dieſer Stadt ihre Capellen/ da die Kauffleute und Reiſende/ vorhin ihꝛen Gottes dienſt verꝛichtet/ nicht wiſſend/ ob bey dem waͤꝛenden Krieg der Venediger/ mit dem Tuͤrcken/ ſolches noch geſchiehet.
Sonſten wird die Stadt Cayr/ oder Alcayr/ fuͤr die Hauptſtadt in Egypten/ und die groͤſte ſchier in der gantzen Welt gehalten; gleichwol ihr/ von Theils/ die Stadt Sammarcanta in Scythien verglichen; und von den Chinenſern/ ihr Paquinum, und Suntium, vorgezogen wird.
Es ſollen zu Cayr auff die zwey tauſend Tempel gezehlet werden/ auß welchen der Patriarch von Alexandria/ ſo der Zeit zu Cayr wohnet/ nur 3. als S.
Mariæ/ S.
Nicolai/ und S.
Georgii/ offentlich ihme zueignet.
Sonſten ſeyn auch andere Kirchen allda/ darinnen die Chriſten ihre Gebett/ Geſaͤng/ das Leſen/ auß den Apoſtoliſchen Schrifften/ ihre Predigten/ und Außtheilung deß heiligen Abendmals unter beeder Geſtalt halten/ und verrichten; wie Nicolaus Hemmingius, auß eines Demetrii von Theſſal.
Erzehlung berichtet.
Betreffend das Ander/ ſo iſt bekant/ wie mit dem Juͤdiſchen Lande/ die Roͤmer/ Perſen/ Saracener/ Egyptier/ Tartar/ vor Jahren veꝛfahren ſeyn; und obwoln die Chriſten Anno 1099. mit der Stadt Jeruſalem/ auch gemeltes Lande eingenom̃en; ſo ſeyn ſie doch nach 88. Jahren/ vom Saladino/ dem Sultan in Egypten/ von dannen wieder vertrieben worden/ und hat hernach An. 1516. der obbeſagte Keyſer Selim/ auch dieſes Juͤdiſche Land/ den Egyptiern wieder abgenommen.
Heutigs Tags ſolle das newe Jeruſalem ziemlich/ und meiſtentheils mit ſteinern Haͤuſern erbauet ſeyn/ nach dem der T. Keyſer Soliman Anno 1542. huͤlfflich darzu erſchienen.
Jhr Umkreiß ſolle von einer teutſchen Meilen ſeyn.
Deß Patriarchen Sitz iſt an der Hauptkirchen zum H. Gꝛab/ welche Kirch allenthalben herumb Wohnungen/ fuͤr die Prieſter und Moͤnche/ ſchier von allen Voͤlckern/ ſo den Chriſtlichen Namen fuͤhren hat; von denen Breuning/ in ſeiner Orientaliſchen Reiſe am 234. Blat meldet/ daß es im Tempel deß Bergs Calvariæ neunerley Secten habe/ ſo alle Chriſten ſeyn wollen; welche auch darinn ihre unterſchiedliche Capellen haben/ da ſie voneinander abgeſondert und unverhindert ihre Gottesdienſte und Ceremonien verrichten: als da ſeyn 1. die Latini, oder Francken.
2. Die Griechen.
3. Syrianer.
4. Georgiauer.
5. Armenier.
6. Neſtorianer.
7. Jacobiten.
8. Abyſſiner/ und 9. Maronen.
Auſſer der beſagten Hauptkirchen/ werden noch andere 9. zu Jeruſalem gezehlet/ als/ zu der Aufferſtehung/ S.
Michael/ S.
Jacob/ S.
Tecla/ S.
Johann Baptiſta/ S.
Georgen/ S.
Demetrio/ S.
Catharina/ und das Franciſcaner Cloſter.
Den Tempel Salomonis aber/ wie ſie ihn nennen/ und den die Chriſten in runder Form erbawet/ haben die Tuͤrcken und Saracener eingenommen/ und geben ihm den Namen deß heiligen Felſens.
Dann es ligt mitten darinn ein Stein/ mit eiſenem Gitter umbgeben/ den ſie hoch verehren/ und ſagen/ daß darauff der Melchiſedeck/ und die Prieſter deß alten Teſtaments/ Gott dem Herrn geopffert/ der Patriarch Jacob habe alda die Leiter/ von unten/ biß in den Himmel reichend/ im Traum geſehen; der Engel ſeye dem Koͤnig David daſelbſt erſchienen; und die Lade deß Bunds/ umb die Zeit der Babyloniſchen Gefaͤngniß/ durch den Jeremiam/ daſelbſt eingeſchloſſen worden; wie ſie die Juden deſſen bereden; Andere aber wollen/ daß der Stein/ auff welchem der Patriarch Jacob geruhet/ zu Londen/ in Engelland ſeye. S.
Hertzog Johan Ernſten von Sachſen Reißbuch p. 170. D. Lanſium, in orat. pro Britannia, p. m. 509. und Graſſerum, in ſeiner Engliſchen Schatzkammer.
Es glauben auch die Tuͤrcken/ daß Chriſtus der Herr auff den gedachtem Stein zu Jeruſalem/ als er 12. Jahr alt geweſen/ mit den Lehrern diſputiret/ und hernach ſeine Predigten gehalten habe.
Und verehren ſie ſolchen Stein ſo hoch/ daß ſie ihn allein von fernen anbetten; die Chriſten aber gar nicht in ſolchen Tempel laſſen/ und eine Lebens-Straff darzu ſetzen.
Das Staͤdlein Bethlehem/ anderthalb meil von Jeruſalem gelegen/ beſitzen/ ſampt dem Tempel und Cloſter/ die Chriſten.
Deß Tempels/ den S.
Helena/ deß Keyſers Conſtantini Magni Mutter/ an dem Ort/ wo die H. Jungfraw Maria Chriſtum gebohren haben ſolle/ erbauet/ alte ſehr groſſe Weite/ Herrligkeit/ und praͤchtiges Anſehen/ zeigen/ auſſer anderer Merckmal/ die 22. Saͤulen von Marmelſtein/ Saffran/ und weiſſer Farb/ umb die Mitte deß Tempels/ in doppelter Ordnung an: das Cloſter aber wird von Jtaliaͤniſchen Moͤnchen bewohnet.
Von Jeruſalem ligt der Berg Sina in Arabia/ ſonſten Oreb/ und jetzt S. Catharinæ genant/ dreiſſig Teutſcher Meilen/ und hat unten in den Wurtzeln ein Cloſter S. Baſilit Ordens/ ſo unter den Tuͤrckiſchen Beſchwerungen/ ſeine Ernaͤhrer und Erhalter das durchl. Haus Oeſterreich hat.
Das Dritte betreffend/ nemlich das Tuͤrckiſche Reich/ oder die Laͤnder und Jnſuln/ ſo der Tuͤrckiſche Keyſer in Europa/ Aſia und Africa beſitzet/ ſo findeſtu ſolche bey den Erdbeſchreibern: wirſt auch hin und wieder geleſen haben/ wie eine groſſe menge der Chriſten ſich in denſelben auffhaͤlt; und allein zu Conſtantinopel/ da der Keyſer Hof haͤlt/ bey die 20. und zu Pera/ gegen uͤber 8. und zu Theſſalonick mehr als 30. Kirchen die Chriſten/ ſo Griechiſcher Religion/ beſitzen.
Von Athen/ hat vor etlichen Jahren/ Immanuel Muſikius, ein Athenienſiſcher Edelmann/ berichtet/ daß daſelbſt uͤber die 250. Prieſter/ und der andern Chriſten 5000. ohngefaͤhrlich geweſen; und habe die Stadt bey ſechs Meilen in ihrem Umbkreiſſe.
Jrren ſich daher die jenigen/ ſo da ſchreiben/ es ſeye die Stadt Athen laͤngſten zerſtoͤret/ und auſſer ſchlechter Huͤtten/ daſelbſt nichts mehr zu finden; da doch die Griechen beſtaͤndig das Widerſpiel berichten/ auch die Unwahrheit auß deß Stephani Gerlachii, Theodoſii Zygomalæ, Simeonis Cabaſilli Briefe/ und deß Laonici Calchondilæ Hiſtoria kan erwieſen werden.
Es bezeuget auch beſagter D. Gerlach/ das Corinth. 4. Biſchoffthum/ und hundert Kirchen begreiffe; und anders mehr.
Sihe Hantſchmannum, in oratione apodictica, de noviſſimis Mundi, p. 27. & ſeqq. da er gar viel von dem Tuͤrckiſchen Reich/ und der groſſen Anzahl der Chriſten in demſelben/ item/ p. 80. & ſeqq. von Egypten/ ſchreibet; darzu aber/ weil ſich die Sachen mit der Zeit immerzu aͤndern/ auch die/ ſo erſt neulich an ſolchen Orthen geweſen/ zu thun/ oder dieſelbige zu befragen ſeyn.
Die XCIX. Frag/ Jſt es wahr/ was man außgiebet/ daß der Keyſer Juſtinian/ den hochberuͤhmten Helden Beliſarium habe blenden laſſen?
P. Crinitus lib. 9. de honeſta diſciplina, cap. 6. und Jo. Jov. Pontanus lib. de fortitud. cap. de cæcitate, wollen zwar ſolches beſtaͤttigen; werden aber von andern wider legt; wie dann der ſehr fleiſſige Hiſtorien-Schꝛeiber Procopius, der zur ſelbigen Zeit gelebt/ ſchier ſtaͤts als ein Kriegsraht/ umb ihn/ den Beliſarium geweſen; wie auch Agathias, hievon nichts haben; und beweiſet Ulricus Weißland/ in diſput.
de Codicillis, Coroll. 2. auß Suida, Cedreno, Tzetze, Alciato, Caſp.
Peucero, Phil.
Camerario, Xylandro, Meibomio, Giphanio, Frid.
Tilemanno, Nicolao Alemanno.
Juſto Meyero, Bitſchin (welche beede ſonderbare Orationes hievon gehalten haben) und andern/ daß es erdichtet worden.
Vom Zonara zwar/ tom. 3. Annal. f. 57. wird einer groſſen Ungnad) die der beſagte Keyſer/ auff ihn/ den Kriegsobriſten Beliſarium/ geworffen/ gedacht: aber Paulus Diaconus hiſtor. miſcell. lib. 16. c. 28. meldet/ daß der Keyſer/ der ihn zuvor in ſeinem Hauſe/ verwachen laſſen/ denſelben hernach wider in alle ſeine Aemper und Wuͤrde geſetzt habe.
Daß daher ſich zu verwundern/ daß noch heutigs Tags Leute gefunden werden/ die ſolches Gedicht/ wie der Keyſer/ den Beliſarium an beeden Augen blenden/ der hernach ihm ein Huͤtleinan die Straſſen bauen laſſen/ darinn er die Voruͤberreiſende umb ein Allmoſen angeſprochen/ fuͤr eine gewiſſe Wahrheit außgeben doͤrffen.
Die C. und letzte Frag/ Wie offt haben Oeſterreich/ und Franckreich/ ſeidhero deß Jahrs 1447. biß auffs Jahr 1598.
Anſtand der Waffen/ und Frieden miteinander gemacht.
ANtwort.
Etlich mal.
Dann/ als Anno 1447. den 5. Jan. Hertzog Carl von Burgund ſein Leben beſchloſſen/ ſo iſt von ſolcher Zeit an/ zwiſchen einem/ und dem andern Theil/ allerhand Mißverſtaͤnd entſtanden.
Dann/ weil er eine einige Tochter hinderlaſſen/ ſo hat Koͤnig Ludwig/ der Eiffte/ in Franckreich ſich ſeiner Landen angenommen/ als ob er dieſelbe gegen der Cron Franckreich verwircket/ und wann es gleich nicht waͤre/ daß doch dieſelbe Laͤnder/ als Mannliche Lehen/ zu dem meiſten Theil der Cron heimgefallen waͤren.
Beſagte Tochter/ Namens Maria/ iſt noch im gedachten 1477.
Jahr/ im Monat Auguſto/ zu Gent in Flandern/ vermaͤhlet worden Herrn Maximiliano/ Ertzhertzogen zu Oeſterreich/ und von ihnen Anno 1478. den 1. Auguſti/ ein Sohn/ Namens Philippus/ und An. 1480. den 10. Januarii/ eine Tochter/ mit Namen Margareta/ herkommen.
Es iſt aber dieſe Frau Maria von Burgund/ Anno 1482. zu Bruͤg in Flandern geſtorben/ und hat in dem folgenden 83. Jahr/ der Herr Ertzhertzog Maximilian/ mit Hilff der Niderlaͤnder/ wider den gemeldten Koͤnig Ludwigen in Franckreich/ bey dem nicht weit von Terouenne gelegenen Ort/ Guinegaſt genant/ das Feld erhalten/ und iſt hierauff zwiſchen ihnen abermals ein ſonderbarer Fried getroffen worden.
Folgender Zeit iſt zwar zwiſchen Franckreich und Hiſpanien/ ein und andere Uneinigkeit entſproſſen; die aber den Ferdinandum Catholicum, Koͤnig in Arragonien/ und nicht das Haus Oeſterreich/ auſſer der Interpoſition, oder Verwittelung deß Koͤnigs Philippi I. in Caſtilien/ Ertzhertzogens zu Oeſterreich/ zwiſchen ſeinem Herrn Schwehervattern/ dem gedachten Ferdinando Catholico, und dem Koͤnig in Franckreich) betroffen/ biß daß dieſes Ferdinandi Enick Sohn/ von ſeiner Tochter Johanna/ und deß gedachten Koͤnigs Philippi I. Sohn/ nemlich Carolus V. Roͤmiſcher Keyſer/ Koͤnig in Hiſpanien und Ertzhertzog zu Oeſterreich/ mit Koͤnig Frantzen/ dem erſten/ in Franckreich zu kriegen bekommen/ und er Franciſcus Anno 1525. den 25. Februarii/ bey der Stadt Pavia/ in dem Thiergarten/ von deß Keyſers Kriegsvolck gefangen/ und in Hiſpanien gefuͤhret worden iſt.
Was nun hierauff zwiſchen dieſen beyden Potentaten/ zu Madrid/ fuͤr ein Vergleich Anno 26. den 14. Januarii/ getroffen/ und der Koͤnig ſeiner Gefaͤngniß entledigt worden/ das findet man bey den Hiſtorienſchreibern ſelbiger Zeit/ auch beym D.
Leonhard Wurffbein/ in hiſtorica Relatione induciarum & pacis ab anno Chriſti 1477. uſque 1598.
22. vicibus iteratæ, p. 128. ſeqq. Dieweil aber/ wegen dieſes Vergleichs/ es Unrichtigkeit abgeben/ und Koͤnig Frantz ſeine beede Soͤhne/ Franciſcum/ und Heinricum/ ſo an ſeine ſtat/ in Hiſpanien/ als Leib-Buͤrgen/ ſeyn gefuͤhret worden/ gern wieder ledig geſehen haͤtte; ſo ward darauff/ vermittelſt Frauen Margarethæ/ Keyſers Maximiliani Tochters/ und Frauen Loyſæ/ Koͤnigs Frantzen Mutter/ zu Cambray/ Anno 1529. den 5. Auguſti/ ein anderer Vertrag gemacht; davon in gemeldter Herrn D. Wurffbeins Relation p. 132. ſeq. zu leſen.
Es hat aber folgents allerley Unwillen zwiſchen dieſen Potentaten/ ſonderlich wegen deß Hertzogthumbs Meyland/ und daß Anno 1536.
Koͤnig Frantz/ den Hertzog Carl zu Savoy/ und ſeinen Sohn (weil er Carolus/ auff deß Keyſers Caroli Seiten ſich geſchlagen) von Land und Leuten gejagt/ abgeben; alſo/ daß der Keyſer gar in Franckreich/ mit ſeinem Kriegsvolck geruckt/ und allerley fuͤrgangen iſt/ biß daß Anno 1537. im Monat Februario/ abermals ein Vertrag gemacht; und darauff in dem Monat Junio/ An. 38. beede Potentaten/ wie auch Papſt Paulus der Dritte/ zu Niza perſoͤnlich zuſammen kommen ſeyn.
Als aber An. 1540. der Marggrav von Peſcara/ damals Stadthalter zu Meyland/ deß Koͤnigs Frantzen zween Geſandten/ an die Ottomaniſche Porten/ auff dem Pò, in dem derentwegen zubereiten Schiff/ hat zu Boden ſchieſſen/ und ertrincken laſſen; So hat Koͤnig Frantz/ dem Keyſer Carolo/ den Krieg abermals offentlich angekuͤndet; welcher auch biß ungefehrlich auffs 1544.
Jahr/ gewaͤret hat; in welchem abermals ein Vertrag zwiſchen ihnen auffgerichtet worden; davon in der obangezognen Relation, p. 139. ſeqq. zu leſen.
Anno 1547. den letzten Martii ſtirbt vielgedachter Koͤnig Franciſcus/ und ſuccedirt ihm ſein einiger Sohn/ Koͤnig Heinrich der Ander/ der ſich deß Papſts Pauli Farneſii, wider den Keyſer Carlen/ auch hernach der Teutſchen Fuͤrſten angenommen/ die Reichs-Staͤdte/ Metz/ Tull/ und Verdun/ ihme unterwuͤrfflich Anno 52, gemacht/ auch den Krieg Anno 55. noch ſtaͤrcker/ wider den Keyſer/ als demſelben Papſt Paulus IV. Caraffa/ das gantze Koͤnigreich Neaples ſtrittig gemacht/ und folgends auch wider ſeinen Sohn/ Koͤnig Philippum den Andern/ in Hiſpanien/ fortgeſetzt/ biß er/ Koͤnig Philippus Anno 1557. die von ihme belaͤgerte Frantzoͤſiſche S. Quintin erobert/ zuvor aber die Frantzoſen/ ſo die Stadt entſetzen wollen/ den 10. Auguſti geſchlagen/ und neben andern Frantzoͤſiſchen Herren/ auch den Anaam Momorantium, Conneſtabile in Franckreich ſelbſten gefangen bekommen; ſo iſt darauff zu abermal Cambray/ Anno 1559.
Frieden gemacht worden.
Und hat darauff gemeldter Koͤnig Henricus der Ander/ der Cron Hiſpanien/ dem Hertzog zu Savoye/ der Herrſchafft Genuæ/ und Andern mehr/ auff die vierhundert gemauerte Staͤdte/ Veſtungen/ und anders mehr/ mit allen denen darinn an Kriegs-Munition/ und andern beſtandenen Vorraht/ einraumen und abtretten muͤſſen; dagegen aber die Cron Hiſpanten/ der Cron Franckreich wenig genug hat abtretten doͤrffen/ als welche/ umb deroſelben willen/ wenig in Handen gehabt hat; wie in offtangezogener Relation pag. 144. ſtehet.
Nach dem gemeldten 1559.
Jahr biß auff das 1589. iſt hernach zwiſchen beeden Cronen Frieden geweſen.
Als aber im gemelten 89. Jahr/ den 1. Auguſti/ Koͤnig Heinrich der Dritte in Franckreich erſtochen worden/ und Theils Herren und Staͤnde in Franckreich/ den Henricum/ Koͤnig von Navarra/ als deß Verſtorbenen nechſten Vettern/ weiln er nicht ihrer Religon/ zum Koͤnig in Franckreich nicht habẽ wolten; ſo iſt von Spaniſcher ſeiten her/ denen Fuͤrſten vom Haus Lohtringen/ und ihren Mitverbundenen/ ſo man die Ligiſten genant/ jederweilen Huͤlff geſchehen; biß ſich gemelter Koͤnig Heinrich der vierte/ An. 1593. zu der Roͤmiſch- Catholiſchen Religion bekennt hat/ Anno 94. gekroͤnt worden/ und folgends Anno 95. den 17. Jan. dem mehrgedachten Koͤnig Philippo II. in Hiſpanien den Krieg offentlich ankuͤnden laſſen; auch mit ſolcher Feindſeligkeit/ beede Potentaten/ gegen einander ſo lang und viel verfahren ſeyn/ biß Anno 1598. zu Vervin in Tyraſſe/ ſie ſich durch ihre Geſandte/ einer ſonderbaren Zuſammenkunfft verglichen; daſelbſten auch endlich den 2. May/ ein und die andere Strittigkeit/ in 38. unterſchiedlichen Puncten/ oder Capitibus, beygelegt worden/ und die Cron Hiſpanien/ der Cron Franckreich/ die derſelben eingenommene Orth/ als Calais/ Ardres/ Monthulon/ Dorlans/ Chapelle/ Chaſtellet/ und Blavet/ wieder abgetretten hat; wie davon beym Thuano, Joan.
Serreo, oder de Serre, und andern mehrern umbſtaͤndlich zu leſen iſt.
Jm uͤbrigen hat ſich die Cron Hiſpanien der Anforderung zu dem Hertzogthumb Burgund/ und die Cron Franckreich/ deß Zuſpruchs zum Koͤnigreich Navarra/ bey den vorgehenden Friedens-Vertraͤgen/ niemals begeben.
Und obwoln/ nach dem beſagten Verviniſchen Frieden/ allerley Mißverſtaͤnd vorgangen; ſo iſt es doch zu keinem offentlichen Krieg gerahten/ ſondern nach Abſterben deß gedachten Koͤnigs Henrici IV. eine doppelte Henraht/ zwiſchen dieſen beeder Cronen/ getroffen worden; und Koͤnig Ludovicus XIII. in Franckreich/ deß Koͤnigs Philippi III. in Hiſpanien; deſſen Sohn Philippus IV. aber deß Koͤnigs Henrici IV. in Franckreich Tochter/ ihnen haben ehelich beylegen laſſen/ biß im nechſten Teutſchen Krieg/ ſich auch vorermeldter Koͤnig Ludovicus XIII. deſſelben theilhafftig; aber ſein Sohn/ der jetzige Koͤnig in Franckreich/ Ludovicus XIV. Friede mit dem Keyſer Ferdinando III. und dem Roͤmiſch-Teutſchen Reich/ Anno 1648. zu Muͤnſter gemacht hat; aber mit ſeiner Frauen Mutter Brudern/ dem Koͤnig Philippo IV. in Hiſpanien noch/ auff dieſe Stunde/ Krieg fuͤhren thut.
Der Autor offt oben angezogener Relation pag. 203. vermeint/ daß die Cion Franckreich/ Anno 1635. dieſer Vnruh einen Anfang gemacht; darauff dann/ in dem folgenden 1636ſten Jahr/ den 1. Julii/ im Namen der Keyſerlichen Majeſtaͤt/ und der Cron Hiſpanien/ der Anno 1641. zu Bruͤſſel abgeſtorbne Ferdinandus, Infans Cardinalis, der Cron Franckreich/ den Krieg offentlich ankuͤnden/ und die darzu gehoͤrige diplomata, zu Bergen in Hennegau/ an dem allererſten anſchlagen laſſen habe.
ENDE.
Errata, So in diſen Fragen alſo zu verbeſſern.
Am Blat 5. in der 4. Zeil/ liſe ſeinem. bl. 6. z. 4. l. Toſtatus. bl. 8. z. 21. l. Verehrung. bl. 11. z. 5. l. Geſneri Diſp. de. bl. 15. z. 6. vom Ende/ l. C. fuͤr cap. und in der letzten Zeil 270. bl. 23. z. 6. l. unter der Eltern. bl. 26. z. 6. vom Ende/ l. den 21. Augſimonats. bl. 27. z. 21. l. ſtehet/ und in der letzten Zeil/ l. Diſp. 7. bl. 32. z. 4. vom Ende/ l. vorkehren. bl. 38. z. 15. l. cap. 24. fuͤr 34. bl. 39. z. 9. l. 110. fuͤr 118. bl. 40. z. 11. l. den Rock. bl. 41. z. 8. vom Ende/ l. auß fuͤr auch. bl. 42. z. 4. l. W. fuͤr 10. bl. 44. z. 2. l.
Und daher wird.
Jtem/ z. 3. unter den Keyſer Marco Antonino. bl. 50. z. 5. l. bewaffnet/ fuͤr bewahret.
Und z. 16. l. Perſon nicht/ daß ſie. bl. 51. z. 16. oder nicht recht gebraucht wird. bl. 53. gegen dem Ende/ l. ſeinen Lehr-Juͤngern. bl. 56. z. 19. l. waͤre durch zu groſſe deß Pertinacis. bl. 61. z. 16. l. ſitze.
Sihe Authent. bl. 67. z. 7. l. Dictatoris Papirii, und z. 24. umb die Graͤntzen. bl. 74. z. 7. l. dardurch ſich ſelbſten. bl. 75. z. 3. ſeyn viel Wort außgelaſſen/ und ſolte alſo ſiehen: Wiewol es etwann in der That/ als wie mit dem obgedachten Ariſtodemo, und Phalaride, geſchehen/ allhie aber nicht von der That/ ſondern vom Recht/ naͤmlich/ &c.
Und daſelbſt/ in der 3. und 2. Zeil vom Ende/ liſe cap. 18. n. 19. bl. 76. z. 18. l. Bodino, l. 1. bl. 78. z. 18. l. diſp. 3. bl. 88. z. 8. l. 1552. bl. 90. . 11. l. cap. 21. fuͤr 11. auff welchem Blat auch Auguſtus.
Jtem Alexandrum.
Jtem Annalium.
Jtem Joann.
(fuͤr fol.) Geih. bl. 108. z. 1. ſeyn etliche Wort außgelaſſen/ und ſoll alſo heiſſen: dieſelbe ſtracks an ihne/ nach deß Teſtierers Todte/ und nicht durch eine Mittels-Perſon/ fallen ſolle. bl. 113. z. 6. die in Blutſchanden erzeugt ſeyn. z. 17. l. Bocer. dict. claſ. 3. diſp. 4. bl. 116. z. 4. vom Ende/ l. Geſchenck von Todts wegen. bl. 117. z. 17. 18. l. daß ſein hievor auffgerichtes. bl. 123. z. 7. und 6. vom Ende/ l. unguͤltig. bl. 126. z. 15. l. zur Zeit deß Teſtierers Abſterben geweſen. bl. 130. z. 5. vom Ende/ l. anficht/ fuͤr auffricht. bl. 133. z. 5. und 4. vom Ende/ l. auſſer der Eltern/ der Verſtorbene auch Bruͤder und Schweſtern, bl. 135. z. 10. l. von einem Bande. bl. 143. z. 18. l. Iſaaclus Comnenus, Manuel Comnenus. bl. 156. z. 2. l. Haupts-Scheitel. bl. 157. z. 8. wider nach Hauß. bl. 158. z. 7. l. Caus. fuͤr cap. und in der 15. Zeil/ l. Maximino. bl. 159. z. 12. l. daß auch an wolbeſtellten. bl. 162. l. dicta, fuͤr de. bl. 174. z. 20. l. weiß Geaͤder/ oder die Spann: oder Seen-Adern. bl. 197. z. 10. l. Eiſenkraut. bl. 198. z. 8. l. Galang.
Ʒß. lin. 11. l. Augentroſt/ jedes ein halb Loth. z. 12. l. Naͤgelein/ ein halb quintlein. z. 23. l. Salis nitri Ʒij z. 24. Aloës Ʒiij. z. 25. l. mont. ana Ʒij. z. 26. l. Vitr. alb. ana Ʒjß. bl. 199. in der erſten Zeil/ l. ein Troͤpfflein mit einer Feder 3. oder 4. mal in die. bl. 202. z. 5. l. jedes ein halb Pfund. bl. 208. z. 13. l. Faventini. bl. 211. z. 19. l. Ammon.
Ʒij. oder 2. quintl. bl. 219. z. 2. l. Paliuri.) bl. 226. z. 2. l. mit Bibernellen. bl. 229. z. 3. l. verletze. bl. 230. z. 4. l. Verwundten. bl. 233. z. 13. l. gewaſchen. bl. 238. z. 10. l. Langen Pfeffers drithalb quint. item/ z. 24. 25. l. pil. Alephang.
Zj. oder ein qu. Diagryd. bl. 243. z. 9. 10. l. eingemachte Ribes/ oder Zeitbeer/ ſeyn. bl. 244. z. 8. l. cerv. præpar.Ʒj. oder ein qu. bl. 254. z. 8. 9. l. Diacydon. laxativi Ʒj. ſenæ Ʒijs.
(das iſt drithalb Quintlein/ nicht ℥ijs. oder fuͤnff Loth/ wie es allhie/ und anderer Orten mehr/ verſehen worden; auch eben an diſem Blat zuletzt geirꝛet iſt.)
Die Summ aber da hinauß gehet/ daß man an ſtatt deß Hirſchzungenwaſſers/ das Erdrauchwaſſer gebrauchen koͤnne/ wann man wolle.
Sonſten ſey diſes gewiß probiert worden/ wann man ein Quintlein vom Haſenhertz pulverſiert/ im Carduibenedietenwaſſer eingeben hat.
Dann ſolle darauff folgen:
Wann man ein Henckers-Schwerdt/ ꝛc. bl. 255. z. 20. l. Wermutſaffts ein halb Loth. bl. 257. z. 3. vom Ende/ l. Hiſtor. Animal. tr. 4. c. 12. bl. 262. z. 1. l. Stechas. bl. 265. z. 15. l. ſuffuſio fellis, und z. 18. l. bemaͤſſiget. bl. 269. z. 19. l. havere. z. 22. l. Euforbio Ʒij. oder 2. qu. und z. 27. l. Baſilico. bl. 270. z. 1. l. Gentiana. z. 3. l. Zaffarano Ʒij.
Rheubarbaro, Ʒiij. naͤmlich 2. oder 3. qu. nicht ℥. oder Untzen/ wie abermals gefehlet.
Jtem Fiori di Ebulo. und z. 12. l. Pimpinellen. bl. 271. z. 16. l. Niter-Saltz. in der letzten Zeil l. Heylgifft/ oder Gifftheyl. bl. 283. z. 10. l. Scotpionenkraut/ und z. 14. l. Bdellio. bl. 295. z. 18. l. und iſt endlich. bl. 302. z. 2. l. Unwuͤrſigkeit/ z. 11. 12. l. Zuͤrbelnuͤßlein. bl. 305. z. 7. l. rad. Alth. z. 13. l. ℥jß. fuͤr Эjß. und z. 14. l. Meſue Ʒvj. fuͤr ℥vj. bl. 311. z. 16. und auch an andern Orten/ vor und hernach/ l. ſyſtem. bl. 312. z. 8. vom Ende/ l. in der 2. Frag. bl. 318. z. 6. vom Ende/ l. Faß. bl. 331. z. 6. l. 95. fuͤr 99. und in der letzten Zeil/ Freund. bl. 332. z. 12. l. quæſt.
98. fuͤr 8. und hergegen/ in der 13. Zeil/ l. quæſt.
8. fuͤr 98. Jtem/ Megiſerum.
Andere Fehler wird der Großguͤnſtige Leſer ſelber corꝛigiren/ weilen der Author nicht bey der Stell geweſen/ und ihme das Concept ſpat/ und zwar nicht gantz/ auch der gedruckte Bogen M. ſampt den letzten Boͤgen/ nicht ſeyn uͤberſchickt worden.
Jn Verlegung Georg Wildeyſens zu Ulm/ druckts Johann Weyrich Roͤßlin in Stuttgart/ im Jahr 1658.
