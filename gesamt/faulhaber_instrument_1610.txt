Newe Geometriſche vnd Perſpectiuiſche Inuentiones Etlicher ſonderbahrer Inſtrument/ die zum Perſpectiuiſchen Grundreiſſen der Paſteyen vnnd Veſtungen/ wie auch zum Planimetriſchen Grundlegen der Staͤtt/ Feldlaͤger vnd Landtſchafften/ deßgleichen zur Buͤchſenmeiſterey ſehr nuͤtzlich vnnd gebrauchſam ſeynd.
Auß demonſtriertem vnnd bewehrtem Fundament zuſammen geordnet/ vnd mit verſtaͤndlichen Kupfferſtuͤcken in Truck gegeben:
Durch Johann Faulhabern Rechenmeiſtern vnd Modiſten/ ꝛc. in Vlm.
Getruckt zu Franckfurt am Mayn / bey Wolffgang Richtern / in Verlegung Anthonj Hummen . M. DC. X.
Dem Edlen/ Veſten vnnd Weyſen Junckhern/ Wilhelm Schnoͤden/ deß Raths/ vnd verordneten Zeug vnd Bawherꝛn/ ꝛc. zu Vlm/ Meinem Großgůnſtigen vnd gepietenden Junckhern.
EDler Veſter/ ꝛc. Großguͤnſtiger Junckher/ Es iſt maͤnniglich kundtbar/ was die Geometriſche vnd Perſpectiuiſche Kůnſten/ in Baw vnd Kriegsweſen fuͤr groſſen mercklichen Nutzen ſchaffen/ vnd derowegen die jenige/ ſo ſelbige wiſſen fruchtbarlich zu adhibiren/ jeder zeit von groſſen Herꝛn vnnd Communen lieb vnd werth gehalten worden.
Nun ſeynd darunder die gebraͤuchlichſte vnnd nutzbarſte/ das Grundlegen/ abmeſſen vnd perſpectiuiſch Reiſſen/ dieweil ohne Gebrauch derſelben die Baw: Quartier: Schantz vnnd Buͤchſenmeiſter jhre Anſchlaͤg nicht wuͤrcklich ins Werck ſetzen vnd bringen moͤgen.
Wann dann der liebe Gott durch die Mathematic mir (ohne Ruhm zu melden) etlicher geheimer Inſtrumenten Nutz vnd Gebrauch zu ergreiffen geben/ vnd aber omne bonum ſui ſit communicatiuum, vnd beyneben raͤthlich vnd foͤrderlich iſt/ daß die jenige/ welche etwas publiciren woͤllen/ jhnen nach Patronen vmbſehen/ denen ſie ſolches dediciren vnd zuſchreiben/ darmit ſie ſelbiges wider die Vnverſtaͤndige vnd Mißguͤnſtige beſchirmen vnd handhaben/ In maſſen es die beruͤhmbteſte Authores auch fuͤr gut angeſehen/ daß ſie jhre Inuentiones vnd Lucubrationes ſolchen Perſonen zugeſchrieben/ die nicht allein darzu luſt vnd lieb/ ſondern auch derſelben nicht ein geringe Wiſſenſchafft vnd Erfahrung gehabt/ So hab ich demnach nicht vnterlaſſen ſollen/ noch woͤllen/ dieſe newe Stuͤcklein E. V.
vnd Gunſten Cenſur gantz gehorſamlich zu ſubijciren vnd dediciren.
Vnd das zwar auß folgenden Vrſachen.
Dieweil maͤnniglich diß Orths bewuſt/ was ſelbige nicht allein fuͤr ein groſſen Luſt vnd Begierd zu den Mathemanſchen/ Geometriſchen/ Perſpectiuiſchen vnd dergleichen Kuͤnſten tragen/ vnd derenthalben allen denen welche ſolche profitiren oder exerciren mit ſondern Gunſten wol gewogen ſind ſondern auch deren ſelbſt vollkommene Cognition vnd Experientz haben/ wie dann das hieſig Bauweſen/ vnd die zween wunderbarliche Proportz vnd Meßzirckel/ ſo E. V vnd Gunſten ſelber neben andern Dingen erfunden/ gnugſam zu erkennen geben.
Weil auch ſelbige ſeythero ſie meine Inuentiones verſtanden/ vnnd juſt befunden/ mir viel Wol-vnd Gutthaten erzeigt vnd bewieſen/ mit dem/ daß dieſelbe mir zu meinen fuͤr genommenen Inſtrumenten allerley Befoͤrderung gethan/ vnd zur Fundierung ſolcher mit mir die Prob fuͤr die Handt genommen/ die Inſtrument darauff gleich von Meſſing kuͤnſtlich zugerichtet/ daran E. V. vnnd Gunſten hoher Verſtand vnd Scharpffſinnigkeit handgreifflich zu ſpuͤren.
Zu dem hat ſelbige mir vor beruͤrte Newerfundene Zirckel/ Sphæram Cœleſtem vnnd Terreſtrem von Meſſing artlich zubereitet/ deßgleichen kuͤnſtliche Quadranten/ Nocturnal vnnd andere mehr Inſtrument/ Großguͤnſtig verehrt/ Alſo daß ich ſolche Beneficien nicht gnugſam ruͤhmen/ viel weniger wider verdienen kan/ darmit ich aber ein wenig mein danckbares Gemuͤth erzeige/ hab ich mich ſchuldig erkeñt diß opuſculum E. V. vnd Gunſten hiemit gehorſamlich zu offeriren vnd zu dediciren/ vnterthaͤnig bittend ſolches Großgůnſtig von mir auff vnd an zu nemen/ vnd hinfuͤrter mein großguͤnſtiger Junckher ſeyn vnd bleiben/ darmit denſelben zu lang beſtaͤndiger Wolfahrt/ Glůckſeligkeit vnd Geſundheit Gott dem Allmaͤchtigen befehlend/ vnd mich zu derſelben Gunſt vnd Dienſten recommendirend.
Datum in Vlm den 24. Septembris.
Anno 1609. E. Veſt vnd Gunſten Gehorſamer: Johann Faulhaber Rechenmeiſter vnd Modiſt/ ꝛc.
An den Leſer.
GVnſtiger kunſtliebender Leſer/ es iſt von vielen anſehnlichen Authorn/ der fuͤrtreffliche Mathematicus Archimedes, wegen wunderbarer Erfindungen Mathematiſcher Inſtrumenten/ ſehr hoch beruͤhmpt worden.
Dannenher ſelbiger/ als er dem Koͤnig Hieroni in Sicilia die Prob vor deſſen Augen/ mit einem newerfundenen Kriegs vnd Schiffs Inſtrument hatte gethan/ ſehr lieb vñ angenehm worden Ob nu wol zu vnſern Zeiten die Mathematiſche/ Geometriſche vnd Perſpectiuiſche Kůnſten ſo hoch geſtiegen/ daß man vermeynt ſelbige koͤnnten nicht hoͤher ſteigen/ vnnd etwas weiters darinnen erfunden werden: erweiſet doch die taͤgliche Erfahrung/ daß GOtt dem gemeinen Nutzen zum beſten/ von tag zu tag den Menſchen ſonderbare ingenia gibt/ dardurch ſie immerdar weiters kommen/ vnnd zu allerhandt Sachen leichtere Weg finden:
Deßwegen die ſehr vnrecht thun/ ſo vnbeſonnen newe Mittel vnd Weg verachten/ wiewol ſie die niemals probiret/ ja offt gar nicht verſtehen.
Weil ich dann Anno 1604. mit Goͤttlicher Huͤlff vnnd Gnad etliche newe Polygonaliſche Inuentiones hab außgehen laſſen/ welche den Kunſtliebenden nicht vnangenemb geweſen: darbey aber geſpuͤrt/ daß ſolche ſubtile quęſtiones den kunſtreichen Rechnern vnnd Coſſiſten allein/ vnd gemeinen Leuthen nicht/ tauglich ſeynd/ ſo bin ich demnach verurſacht worden/ neben meinem anbefohlenen Beruff/ mich auch in ſolchen Dingen zu uͤben/ welche dem gemeinen Weſen bequem vnd erſprießlich ſeyn moͤchten:
Vnd alſo vermittelſt Goͤttlicher Gnad/ vber die Inſtrument/ welche du hieriñen ſehen vnd finden wirſt noch mehrers erfunden/ Sonderlich aber ein gar leichtes Inſtrument/ darmit man nicht allein allerhand Abmeſſungen vnd Waſſerleitungen/ auff einen newen vnd gar geſchwinden bißhero vnbekandten Modum/ ohne alle Rechnung/ juſt obſeruiren/ ſondern auch eine gantze Statt/ Landt/ Herꝛſchafft/ Feldtlaͤger vnd Quartier auff zweyen oder mehr Staͤnden/ in Grundt legen vnd hernach auffreiſſen kan:
Vnd doch ſolches Inſtrument mit ſehr geringem Vnkoſten kan zubereitet werden.
Deßgleichen ein nuͤtzlich Inſtrument/ darmit man eine Statt inn vnd auſſer den Rinckmauren/ ſo man auff zweyen Thuͤrnen oder ſonſten nit vberſehen kan/ durch ein Anſchlag/ leichtlich auch in Grund legen kan/ ob ſchon ſolch Inſtrument weder Theilung/ Grad noch Magnet hat.
Wo ich nun lieber Leſer mit dieſen Inſtrumenten/ deren Gebrauch ich auffs kuͤrtzeſt ſo moͤglich/ vnd darzu in eyl/ verfaſt/ dir dienlich ſeyn werde/ ſo kan ich mitler zeit/ geliebts Gott/ dir den Nutzen derſelben etwas weitlaͤufftigers an die Hand geben/ darzu verhoffe ich dir den Vſum Daniel Specklins/ geweſenen Bauwmeiſters zu Straßburg/ vnd anderer Ingenien/ Inſtrumenten/ auff ein andere Weiß/ weder ſie beſchrieben/ zu zeigen vnd zu eroͤffnen.
Entzwiſchen da du dergleichen Sachen/ vnd andere/ noch zur zeit gar geheime vnd verborgene Inſtrument/ (darvon aber in dieſem Tractaͤtlein gar keine Anregung geſchicht) von mir im Vertrawen zu lernen begereſt/ kanſt du es bey mir wol bekom̃en/ Fuͤrnemlich/ wie alle Gebaͤw/ Staͤtt/ Feldtlaͤger vnnd Landtſchafften/ auff einem einigen Stand/ nicht allein in Grundt gelegt/ ſondern auch Perſpectiuiſch auffzuziehen/ vnd in warer vnfehlbarer verjuͤngter Proportion fuͤr die Augen zu reiſſen/ Deßgleichen/ wie auff ein newe Weiß/ heimliche verborgene vnd wunderbare Gaͤng vnder der Erden/ ſo wol im Berckwerck/ als Paſteyen vnd Veſtungen/ zu vnverſehnem Außfallen/ retrahiren/ vntergraben/ vnd zerſprengen/ ꝛc. vnfehlbar vnnd gewiß koͤnnen gemacht werden.
Im fall aber in den Kupffern/ welche Hanß Carl von Nuͤrmberg/ vnter ſeiner Weil gradiert vnd geſtochen/ oder ſonſten etwas vberſehen worden/ wolle der guͤnſtige Leſer candide corrigieren/ dieweil vnter den taͤglichen laboribus baldt geirret werden kan.
Der Allmaͤchtige GOtt woͤlle vns ſaͤmptlich ſeine Gnad verleyhen vnd geben/ daß wir ſeine Gaaben nicht mißbrauchen/ ſondern mit danckbarkeit erkennen vnd zu deß Nechſten Wolfahrt heylſamlich anlegen/ dich in deß Hoͤchſten Schutz vnd Schirm trewlich befehlend.
AD NOVORVM EX- QVISITORVMQVE MATHEMA- TICORVM INSTRVMENTORVM INDAGATOrem, virum honeſtiſſimum ornatiſſimumque Dn. Ioannem Favlhabervm vt Logiſtam acutum ita Geometram eximium Epigramma IOANNIS REMMELINI PH.
ET MED. DO- CTORIS, COMPATRIOTÆ.
QVid tibi vis ſcribam? memorem quid carmine laudes Ipſe tuas longo? non opus eſſe reor.
Nam quid Pythagoræ præſtantius arte? quid optes Maius, quam radij noſſe latentis opus?
Quis non artificis ſuſpexerit illius artes, Qui ſpecula luſtrans optica tela vibrat?
Mirùm te quod Iane potens Natura beauit!
Quô tibi retruſas perplacet ire vias!
Viuax ingenium! primis ſplendeſcis ab annis!
(At nequeunt quæ ſunt magna latere diu.)
Hinc labor hic quid meſſis Lector amande? frequenti Sedulus attrectans experiêre manu.
Si chymici lapidis miraculum dixero, falſus Non videar? plus at nobilitatis habet.
Non tamen & facili ſunt hæc inuenta labore, Pròh quàm ſollicitum condidit auctor opus!
Ingenij non ſunt humani viribus iſta Eruta, ſed ſummi munera nota Dei, Excitat ingenuas Heroas in artibus ille Nec merſas tenebris quas dedit eſſe ſinit.
Quam dederit varias diuinæ Palladis artes, Hoc & doctorum poſthuma ſcripta probant.
Artibus inuentis celebris ſit docta vetuſtas, Ne modo laus ſtudiis deſit, honorque nouis.
Nam vulgata haud nunc apponis lane ſed addis.
Artifices ſummos quæ latuiſſe patet, Antiquis ignota viris, mirandaque noſtri Temporis ingeniis, ſuſpiciendus eris.
At valeat liuor, paucis licet iſta probentur, Sufficiet doctis ſi placuêre viris.
Ruſtica turba tibi non fas myſteria tanta Noſſe, Euclidæi hîc fontis origo nitet.
Ergo ſorte tua gaude ſis nomine clarus, Clara vetat, caſſo lumine, Muſa mori.
Euge Mathematicas ſic perge induſtrius artes, Excolere, & ſtudiis velle iuuare tuis.
Aurea nam quondam Themidos te puncta ſalutent, Ingenij dotes hæ meruêre typum, Sic quo cœpiſti ſtadio decurre, beabunt Sic te doctorum candida iudicia.
Sic te maior honos, ſic præmia larga manebunt, Sic laudis veræ vera corona datur.
Sic pergas tecum tua gloria pergere creſcet, Non quiuis tantæ munera mentis habet.
Hæc laus eſt Mortis nunquam viſuraruinam Nil & in hanc Fatum aut Parca ſeuera poteſt, Quod ſupereſt charos me poſthac inter amicos Et patiare locum nomen habere meum.
Sic quoque ſemper ero meritorum debitor vſque, Claraq́ue inoblita munera mente geram.
Interea tenues luſi quos accipe verſus, Accipe quæſo boni conſule viue valo.
Πς τὸν ἑαυὸν τιάς;χον. Δῶνὀκιςον τιμηέαον ἐςὶν Ὸργανα ὀργάνων; ἄμφω ἔχȣσι καλῶς. Ὸυκȣ̃ν, ἐν καρδιστν φίλων φίλτιςε ὰνώγ φίλτατε ἀνώποις, φίλττε ἠδὲ εῷ.
Eidem, Anagrammatiſmus CHRONODISTICHO ANNVM, MEN- SEM ET DIEM ÆDITI OPERIS REVElante incluſus.
Ioannes Faulaberus An laus fauere bonis.
ECCe VIrIs, LIbræhIC VbI ter ſeX s VſtInet ort Vs SoL, DeDeCVs tIbI, La Vs anq́ Vefa Vere bonIs?
IN OPVS EGREGIVM IN- GENIOSISSIMI VIRI, DOMINI IOAN- NIS FAVLHABERI VLMENSIS MATHEMAtici inſignis, &c.
QVi Mathematicam callent; dextréque propagant Et Geometriam; munera magna Dei, Queîs longum & latum terras vrbeſq́; metiri Poſſumus, & ſummi ſydera celſa Poli.
Hi ſibi perpetuam laudemq́; decuſq́; parabunt Egregium, doctis non reticenda viris.
Ergo nunc grates tibi, Favlhabere, ſonemus, Qui nobis pręſtas munera grata, vale.
M. Simon Retter, Gymnaſii Nordlingenſis Rector, f.
IN IDEM.
ESse quid hoc dicam, quod ſæpè, hic quicquid ijſdem Improbat in ſtudiis, firmiter ille probat?
Et quod in haud variis vario diſcrimine rebus Crebra viri docti bella ciere ſolent?
Eſſe quid hoc dicam, quod non ſimul omnibus omnes Doctrinis animos excoluiſſe volunt; Sed tacitas rerum cauſas hic mente ſagaci Explicat: aſt illum ſidera noſſe iuuat:
Hunc morum ratio curis exercet acerbis:
Ille facit medio verbadiſerta foro?
Ex aliis alias cauſas fortaſſe licebit Diſcere, conſultò quas mea Muſa tacet.
Horum tu Natura parens, tu maximus auctor Eſſe videre mihi, diceris eſſe mihi.
Sic artes, crebro quas verſas Marte, politas Ipſa magis reddis conſpicuasq́ue magis.
Sic artes, ſolas alta quas voluere mente Quiſque ſoles, laudas de meliore nota. Teſtis erit nobis vir maximus ille, comatus Præ reliquis cecinit quem ſapuiſſe Devs.
Hic neque naturæ ſenſu rimatus acuto Abdita, nec motus nouit & aſtra poli.
At diuina tamen morum præcepta reliquit Pagina, quæ clari docta Platonis habet.
Plura tibi noſtri verſus exempla referrent Si vellem medio quærere ſole diem.
Purius hinc veluti verum plerunque niteſcit, Dißidium doctos cum trahit acre viros: Ardua ſic veræ ſcandunt faſtigia laudis, Qui ſtudio hanc artem feruidiore colunt, Quas natura ſibi ſolerti indagine veri Cimmeriis tenebris exeruiſſe dedit.
Hos inter numerare tuum, VIR SEDVLE, nomen Cynthius auriculam vellicat ipſe mihi.
Non etenim tantùm, qua calculus arte locandus, Et numeris vſus quis ſiet, ore doces: Sis licet hinc etiam meritos indeptus honores Gaudeat & talem patria nacta virum.
Quin reliquas etiam quas ingenioſa Matheſis Res habet, exornas ſedulitate pari.
Nilq́ue intentatum, nil, optime, linquis inauſum, Egregia vt multos vtilitate bees. Hoc pro me tacita iam voce hæc charta loquetur Charta Geometricæ quæ tenet artis opus.
Non illos ſequeris ſtimulis quos acribus vrget Inuidia ægra viris & male grata Deo; Qui ſua ſcripta premunt multos producta per annos Puluereoq́ue ſinunt illa perire ſitu.
Macte vir ingenio, cupido ſic impete perge Edere grata viris, edere grata Deo Atq; Geometricis quæ plurima & optima condis De rebus, clarum mitte videre diem.
Sic tua tranſmittet venturis nomina ſeclis Mnemoſyne, nulla præteritura die.
Sic rem communem multum tua Muſa iuuabit, Et cunctos, artis quos pia cura tenet.
Hoc moneo ſaltem, ne malis lector abuti Optime, quàm tanta commoditate frui.
Ioan. Conr. Merckhius Vlmenſis ſcholæ patriæ σύνεργ.
Gebrauch deſz groſſen runden Inſtruments oder Kupfferſtuͤcks.
OBwol diß Inſtrument zu der Aſtronomi auch koͤnte gebraucht werden/ ſo hat man doch in Tychonis Brahe Aſtronomiæ Inſtauratæ Mechanica, zwantzigerley viel beſſere Inſtrument/ Gleichfals hat Cardanus, Apianus, Simon Stefin/ vnd viel andere alte vnd newe Authores von dergleichen Inſtrumenten/ zur Aſtronomi dienlich/ gnugſamen Bericht gethan/ daher magſtu den Quadranten vnd viereckende Meßleiter gebrauchen/ wie Hulſius, Riuius vnd andere darvon geſchrieben haben.
Tycho Brahe.
Cardanus.
Apianus.
Simon Stefin.
Quadrãt vnd Meßleiter.
Hulſius.
Riuius.
Ich will dir allein den vſum der runden Scheiben dißmals an die Handt geben/ die zu allerhand Abmeſſungen/ durch vnd ohne Rechnung/ ſo wol auch zum Grundtlegen gebraucht werden kan/ welchen ich ſelber auß taͤglicher Practic gefunden habe.
Ehe ich aber darzu ſchreite/ muß ich zuvor vermelden/ daß es bey vielen diſputierlich iſt/ was man im Feldt zu der Meſſung gebrauchen ſolle?
Etliche woͤllen die Meßſtangen gebrauchen/ welches andere aber fuͤr vnrahtſam halten/ dieweil mit ſolcher Meßruhten nicht leichtlich ein ebene Linigemeſſen werden mag/ dannenher nemmen ſie ein gewaͤchſte Schnur mit Knoͤpfflein außgetheilet/ darzu doch die dritte auch nicht rahten/ dieweil ſie fůrchten/ ſolche Schnur dehne vnd ziehe ſich laͤnger vnd weiter außeinander/ als ſie an jhr ſelbſt iſt.
Ich aber hab allwegen meinen Diſcipuln gerahten/ ein Schnur mit einer gewiſſen Laͤnge von ſtarckem Baſt/ oder ſonſten von Thier oder Roßhaar zu flechten/ dieſelbige nach Gelegenheit außzutheilen/ vnnd zu 10. 20. 50. mehr oder weniger Schuhen/ mit meſſing oder ſilbern Ringlein vnterſchieden/ darnach dieſelbige auff ein bequemes Haͤſpelin zu winden.
Da aber einer der Haͤrin Schnur noch nicht wolte trauwen/ oder den Vnkoſten nicht darauff wenden/ der neme nur ein ſchlechte Schnur/ vnnd ziehe die gerad von einem Orth zum andeꝛn/ an welcher dann einer mit einer langen außgetheilten Meßruthen leichtlich ein gerade Lini juſt meſſen kan.
Angedeute ſtarcke Schnur von Baſt oder Roßhaar/ iſt auch nicht vndienſtlich/ ſo man zu vnderſt ein ziemlich Gewicht oder Bleykloͤtzlin/ vnnd darbey ein Schellen von Glockenſpeiß anhenckt/ wo du vff einer Paſtey oder Thurn/ ein Weite/ Breyte/ oder andere Hoͤhe zu meſſen begehreſt/ dann dieſelbige an ſtat eines Senckels ſehr bequem iſt/ weil die Schell gleich einen Klang von ſich gibt/ ſo baldt ſie herab auff den Boden gelaſſen/ zu foͤrderſt iſt bemeldte haͤrin Schnurſch. nůtzlich/ einen ferꝛnen Weg oder etwas anders/ mit allen abweichenden Krůmmen oder Schreginen/ ohne Theilung/ Grad/ Magnet oder Wegzehler/ ab zu gehen/ vnd hernach zu hauß durch ein beſonder Mittel auffzureyſſen/ da dieſelbige Schnur vornen ein Meſſing oder ſilberns Ringlein hat/ vnd mans in die lincke oder rechte Handt nimpt/ vnd fein ſittig fortgehet/ biß einer hoͤrt die Schellen klingen/ alsdann ſtehe er ſtracks ſtill/ vnd ziehe mit der andern Hand das Bleykloͤtzlin vnd die Schellen an der Schnur zu růck/ vnd procedire ferꝛner beſagter maſſen/ ꝛc.
Abmeſſen vnd grund legen.
Was etliche im feld meſſen gebrauchen.
Was der Auctor ſeinen Diſcipuln gerah ten.
Ein vnfehlbarer modus.
Eigentlicher Gebrauch/ der haͤrin Schnur.
Ohne Ma gnet/ Thei lung/ grad oder Weg zehler/ alle Schreginen zu obſeruiren.
So viel nun dieſes geſtochen Inſtrument belangt/ wann einer daſſelbig nicht gern von Meſſing will laſſen zu richten/ ſo mag er es auff Holtz auffziehen/ vnd ein Linial mit zweyen Abſehen nach ſeinem Gefallen/ ſatt ins Centrum ſchrauben/ vnd ſolches an ſtatt einer Regul gebrauchen/ wie auch zu einem verjůngten Maaßſtab außtheilen/ vnd ſoll daſſelbige Inſtrument gantz veſt auff einen Stab geſchraufft werden: deren ich dreyerley mit fůnff/ vier vnd drey eiſſernen Spitzen oder Fůſen vnterſchiedlich gebrauche.
Es gilt dißfalls gleich/ da nur das Inſtrument fix ſtehen kan/ alsdann iſt ſolches zu dem Gebrauch allerdings fertig.
Diß Kupfferſtuͤck
mag auch auff Holtz auff gezogen werden.
Dreyerley Fuͤß.
Wo du nun ſolch Inſtrument/ durch Rechnung (welches doch gar nicht von noͤhten) Kunſt vnd Luſt halben allein gebrauchen willſt/ ſo muſt du der Tabulen ſinuum zuvor berichtet ſeyn/ welche du auß deß weitberůhmbten Manns/ meines ſonders vertrawten lieben Herꝛn vnd Freunds Ludolphs von Coͤlln/ verordneten Profeſſoris zu Leyden/ ꝛc. Niderlaͤndiſchem Buch wollernen kanſt/ darmit du dich aber deſto beſſer darein richten koͤndeſt/ will ich dir den Gebrauch derſelben/ durch nachfolgend Exempel erklaͤren.
Herꝛ Ludolph von Colln Profeſſor zu Leyden.
Als nemlich du wolteſt gern einen Thurn abmeſſen/ kanſt aber Waſſers halben nicht darzu kommen/ auch wegen anderer Vngelegenheit kein Standt auff die Seiten nemen: So thue jhm alſo: Nimb zween Staͤndt vor einander/ vnd geſetzt/ der Boden/ darauff beyde Staͤndt genommen/ ſey eben vmb ſo viel niederer/ daß du mit deinem Aug/ der Geraͤde nach (wann das Inſtrument dem Riß nach ſenckelrecht geſtellet) den Grundt deß Thurns ſehen magſt/ als dann růcke die Regul/ mit den Abſehen gegen der Spitzen deß Thurns/ vnd beſiehe/ wie weit der Winckel ſey/ das iſt/ wie viel Grad die Regul vber dem Horizont erhaben werde/ vnnd geſetzt/ im erſten Standt ſey es 40. Grad/ alsdann gehe vngefehr 100. Schuch gerad fůr ſich/ vnd obſeruire/ wie zuvor geſetzt:
du habeſt 60.
Grad funden:
Alsdann rechne es daheim folgender maſſen.
Eines Thurns Hoͤhe vnd wie weit man darvon ſtehe/ auß den Tabulen Sinuum zu meſſen vñ zu rechnen.
Diß obſer uiren im Feld gehet ſonſtẽ gar geſchwind zu.
Dieweil der erſte Winckel 40. vnd der ander 60.
Grad helt:
ſo muß der erſte obere Winckel gegen vber 20. vnd der ander 30. Grad halten.
Dann der Angulus rectus helt 90. vnd 60. von 90. Graden abgezogen/ laſſen 30. Grad vbrig.
Setz demnach in die Regul Detri: Vornen/ von 20. Graden thut Sinus Tabul 3420201. in die Mitten 100. Schuch vnd hinden was von 40. Graden/ die Sinus Tabul gibt/ nemlich 6427876. procedier/ ſo kompt mehr als 187. Schuch/ das gibt die Lini vom Augpuncten/ auff dem vorderſten Standt/ biß zur Spitzen deß Thurns.
Setz weiter von 90. Sinus 10000000. geben 187. Schuch/ ꝛc. was von 30. Sinus 5000000. kommen mehr als 93. Schuch:
ſo weit iſt der forderſte Standt vom Thurn:
Wilt du die Hoͤhe wiſſen/ ſo ſetz wider 10000000. geben 187. Schuch/ ꝛc. was von 60. Graden/ thut in der Sinus Tabul 8660254. kompt bey nahe 162. Schuch.
Welches die Hoͤhe iſt deß Thurns/ wie ſolches leichtlich zu probieren/ wann die Quadrat beyder kurtzen Seiten/ am winckelrechten Triangel zuſamen addiret/ vnnd auß dem Aggregat Radix quadrata extrahiret wirdt/ ſo muß ſich in allweg die laͤngſte Seit erzeigen.
In maſſen Euclides in der 47. Propoſition ſeines erſten Buchs vnfehlbar demonſtriert.
Du koͤndteſt auch auß den Tabulis ſinuum rechnen/ wie weit vom Augpuncten auff dem hinderſten Standt/ biß zu der Spitzen deß Thurns wehre/ da du ſubtrahireſt 60. Grad von 180 Graden/ reſticrten 120.
Grad/ ſo weit wehre derſelbe Winckel/ Wo nun derſelbige dir offenbar/ ſo wůrde ſich die Lini auch nicht verbergen:
Welches gleicher geſtalt/ wie das vorige/ auß dem Euclide demonſtriert moͤchte werden.
Zu mehrerm verſtandt will ich dir noch ein Exempel geben/ vnd zwar eben das/ welches Chriſtoff Rudolph/ Michael Stiefel vnd Simon Jacob geſetzt.
Dieſer aber meldet/ es ſey von vielen als ein Meiſterſtůck der Geometri vnd Mathematiſchen Kunſt geacht worden: Alſo lautend:
Durch rechnung.
47. Propoſit. Euclid. lib. 1.
Simon Jacobs Exempel.
Es iſt ein Seul 100. Ehlen hoch/ vnd 40. Ehlen von dem Erdrich ſtehet ein Bildt 7. Ehlen hoch/ vnd oben auff der Seul ſtehet ein ander Bildt/ weiß nicht wie hoch/ wann ich aber vom Grund der Seulen 50. Ehlen meinen Stande neme (verſte he/ wann ichs durch mein Inſtrument/ wie oben gemeldt/ obſeruire) ſo ſcheinet ein Bildt ſo groß/ als das ander: Iſt nun meine Frag/ wie hoch das obere Bild geweſen ſey?
Facit/ ꝛc. Diß Exempel hab ich wol vor vielen Jaren/ auff etlicher kunſtliebendẽ Herꝛn Begern/ mathemacicè ſoluiret/ vnd augenſcheinlich demonſtrirt/ es taug aber hieher nichts/ dann ichs dißmals nur mechanicè durch die Tabulas ſinuum, wiewol anderſt/ reſoluiren will:
Als dergleichen Exempel von Nicolao Petri Dauentrienſe in ſeinem groͤſſern Niderlaͤndiſchen Bůchlein auffgeloͤſt worden:
Wie folgendermaſſen zu ſehen.
Setz 50. geben 10000000. was 40. Ehlen?
Facit 8000000. tangens, gibt 38.
Grad 40. Minuten.
Ferꝛners 50. geben abermals 10000000. was 47. Facit 9400000. tangens, gibt 43.
Grad 14. Minuten/ darvon 38.
Grad 40 Minuten abgezogen/ reſtiren 4. Grad 34. Minuten/ das iſt der eigentliche gemeine Winckel der Bilder/ gegen dem perſpectiuiſchen Augpuncten.
Setz weiter 50. geben 10000000. was 100. Ehlen/ Facit 20000000. tangens, gibt 63.
Grad 26. Minuten/ darzu 4. Grad 34. Minuten/ kommen 68. Grad. Cuius tangens iſt 24750869. darvon 20000000. reſt noch 4750869. ſetz endtlich 20000000. geben 100. Ehlen/ was 4750869.
Facit 23. Ehlen/ vnnd ein wenig mehr als ¾. das iſt die Hoͤhe deß obern Bildts/ auff ſolche Weiß ſeynd dergleichen Exempel von allerley Hoͤhe/ weite vnnd tieffe durch angeregtes Inſtrument/ nach angezeigtem Weg/ zu machen.
Warumb ich aber dieſe ſchwere quæſtiones vor dem leichten her ſetze/ hab ich vmb zweyer Vrſachen willen gethan/ Als erſtlich den ſubtilen Kůnſtlern zu ſonderm Gefallen/ dieweil wir in hoch Teutſcher Spraach (meines wiſſens) ſonſten dergleichen Reſolutionen nicht haben:
Zum andern auch darumb/ daß der Kunſtliebende (ſo deß Rechnens vnerfahren) in der That ſpůre/ wie nůtzlich vnd leicht mein nachfolgender gefundener Modus ſeye/ ſo ich mit wenigen/ in obgeſetztem Exempel/ an den Tag geben will.
Zwo Vrſachen warumb das Schwere vor dẽ leich ten hierinnen gehan delt werde.
Zum obſerutren magſt du die groͤſſer/ vnd zum eyntragen die kleiner Scheib brauchen/ welche du in der Mitte/ ſo du wilt/ herauß ſchneiden kanſt/ wo du nun im Feldt/ wie oben im erſten Exempel angedeutet worden/ die geſetzte 40.
Grad auff dem erſten/ vnd 60. auff dem andern Standt obſeruiret vnd gefunden haſt/ ſo trags daheim alſo auff/ vnd ein: nem die kleiner Scheiben/ vnnd richte ſie/ wie du die groͤſſere im Feldt gegen dem Grundt deß Thurns gerichtet haſt: dahin ziehe vom Centro an dem Linial ein blinde Lini hinauß/ darnach růcke das Linial auff den 40. Grad vnd zeug abermals ein blinde Lini/ wann das beſchehen/ ſo nimb vff einem verjůngten Maaßſtab 100. Schuch/ vnnd ruͤcke das Centrum ſo weit auff der erſten geriſſenen Lini fůr ſich:
Als dann juſtificirs/ wie zuvor/ vnd reiß auff dem 60.
Grad am Linial abermals ein blinde Lini.
Wo nun beyde Linien ſich durchſchneiden/ da mache ein Puncten/ der bedeutet die Spitz deß Thurns:
Laß endtlich vom ſelben ein perpendicular Lini auff den erſten Riß fallen/ ſo zeigt dir derſelbige Punct den Grundt deß Thurns/ kanſt alſo leichtlich durch den vorigen jungen Maaßſtab nicht allein die obgefundene Hoͤhe deß Thurns/ ſondern auch die Weite vom forderſten Stand erfahren: Auff dieſe Weiß iſt das ander Exempel vnnd alle andere Abmeſſungen/ wie auff mancherley weiß dieſelbige fůrfallen/ auch zu obſeruiren vnd auffzureiſſen/ da man allein Achtung gibt/ daß man die Figuren in ſolcher Proportion verjůngt auffreiſſe/ wie ſie groß im Feldt geweſen/ welches in Feindsnoͤhten ein geſchwindes vnd nůtzliches meſſen iſt.
Ohne rechnung auff ein neuwe weiß zu meſſen.
Grundlegen.
Was der Magnet im Grund legen fůr maͤngel habe.
Zum Grundtlegen hab ich zwar viel vnd mancherley Inſtrument mit Magneten obſeruirt:
aber ich halte diß Inſtrument auß folgenden Vrſachen fůr tauglicher/ dieweil nemlich der Magnet gar kurtz/ vnd deßhalben zu langen Linien im Feld/ wie es die Erfahrung gibt/ ſehr vngewiß/ darzu muß einer dem Magnet (da etwan das Grundtlegen kein Verzug leiden mag) fůrwarten/ biß er ſtillſtehet/ vnter deſſen einer etlich Orth mit obangeregtem Inſtrument obſeruiren kan/ aller andern Inconpenientien zugeſchweigen/ vnd ob wol diß Inſtrument auch ein Magnet (welcher vor juſtificiret werden ſoll) haben kan: So dienet er doch weiters nicht/ als ein anderer gemeiner Compas/ darmit die vier Orth der Welt zu erkennen/ welches ich aber durch ein ander gewiß Mittel zu erkůndigen/ erfunden hab/ wie ich dann auch vnter der Erden durch einen gantzen Labyrinth ohne einen Magnet forkommen wolte.
Newe geheime Invention.
Wo ferꝛn du auff zweyen bequemen Staͤnden ein Statt/ Landt/ Herꝛſchafft/ Feldtlaͤger oder Quartier/ in Grundt legen vnd auffreiſſen willſt/ ſo ſtelle das Inſtrument auff dem erſten Standt wagrecht/ wie ſichs gebůrt/ vnd ſiehe auff der Regul oder Linial (welches du fein ſanfft hin vnd wider ziehen ſolleſt/ darmit das Inſtrument nicht verruckt werde) gegen dem andern Standt/ vnnd zeichne die Grad fleiſſig auff:
Deßgleichen ſihe gegen allen Orthen ringsweiß herumb/ was du in Grundt legen willſt/ vnnd ſchreib die Orth vnnd Grad allenthalben auff: miſſe als dann/ vnnd gehe zum andern Standt/ vnnd richte das Inſtrument/ wie zuvor:
Alſo/ daß die Regul (wann du gegen dem erſten Standt wider zu růck ſiheſt) den vorigen Grad berůhre:
Hierauff růcke die Regul wider gegen den vorigen Oerthern herumb/ ſo wirdt jedes Orth ein andern Grad zeigen/ welche Oerther vnd Grad du mit fleiß ſolleſt mercken vnd auffzeichnen.
Zum eintragen brauch das kleine Scheiblin/ mache es mit Wachs auff einen glatten Tiſch/ vnd juſtificire es wie im Feld/ vnd zeuch vber den rechten Grad gegen dem andern Standt ein blinde Lini/ auff ſolche muſt du die wahre/ gemeſſene vnd auffgeſchriebene Diſtantz/ mit einem verjůngten Maaßſtab abtragen/ reiſſe darnach vber alle auffgeſchriebene Grad/ blinde Linien/ vnd mach das Scheiblein mit ſeinem Centro juſt in den Puncten deß andern Standts/ zeuch nachmals linien vber alle auffgezeichnete Grad.
Wo ſich dann die Linien durchſchneiden/ da iſt der rechte Laͤgerpunct/ deß begehrten Oeths/ vnnd iſt alles nach wunſch in Grund gelegt vnd auffgeriſſen.
Letzilich ſticht man die Puncten durch auff ein ſauber Papier/ vnnd vollendet den Grundtriß.
Diß Grundtlegen darff keiner andern Demonſtration/ als deß hochanſehenlichen Mathematici, Herꝛn Simonis Stefin/ deß durchleuchtigen Herꝛn/ Herꝛn Printzs Moritzen in Niderlandt/ ꝛc. welche im andern theil/ ſeines groſſen Wercks fol. 30. vnd 31. klar fůr augen geſtelt wirdt/ wann du auch mit dieſem Inſtrument ein wenig zur Vbung kompſt/ vnd etwan zu einer groſſen Landtſchafft (ringsweis vmb ein Statt) drey/ vier oder mehr Staͤndt haben muſt/ ſo kanſt du durch geſchwinden Vortheil dein Sach alſo anrichten/ daß dirs im dritten Standt/ gegen dem erſten vnd andern Standt zumahl mit einander abſchneid/ vnd hinwiderumb.
Wie diß alles vnd noch mehrers die taͤgliche Erfahrung vnd vielfaltige Practic/ mit ſich bringen wirdt/ Demnach iſt keines weitern Berichts von noͤhten/ welcher maſſen durch diß Inſtrument zu obſeruiren ſey/ ob ein Waſſer an ein Orth (den man vff etlichen Staͤnden/ wegen vieler hohen Berg nicht ſehen kan) moͤchte gefůhret vnd geleitet werden/ dieweil auß bißher gethaner Erklaͤrung durch fleiſſiges nachdencken/ gnugſamer Verſtandt hievon kan genommen werden/ will nunmehr zum Proportionalzirckel ſchreiten.
Eintragen.
Herꝛ Simon Stefin/ ꝛc.
Drey oder 4. ſtaͤnd/ ꝛc.
Waſſerleitung.
Bericht vber den Proportionalzirckel/ welcher vff den zweyen vberlengten Kupffern abgeſtochen iſt.
DIeſen Proportional Zirckel/ hat mir erſtich der hocherfahrne Aſtronomus Herꝛ Magiſter Berneckher (ſo jetzundt bey der Vniverſitet zu Straßburg in Dienſten) als er allhier im durchreiſſen ſich bey mir in meiner Behauſung angemelot/ communicirt/ welchen ich in vielen Stůcken vermehret vnd gebeſſert/ vnd darnach mir ein beſondern auß Mathematiſchem Fundament nach dem Vlmiſchen Werckſchuch ſelbſt auffgetragen/ darbey jmmer mein Nachfrag gehabt/ wer doch der rechte Auctor deſſelben ſeyn moͤchte/ vnd endtlich erfahren/ daß es der fůrtreffliche Mathematicus Gallileus de Gallilei Profeſſor zu Padua ſeye/ der dann billich der erſte Inuentor (vnd nicht Ich) hierinnen ſoll geheiſſen werden.
Dieſen Zirckel nun magſt du dir/ ſo du wilt/ von Meſſing laſſen machen/ darffſt hernach die Puncten nur darauff durchſtechen/ oder aber kanſt die Kupfferſtůck nur auff Holtz/ wie das vorige Inſtrument/ auffziehen.
Wo du aber ſolchen auß dem Fundament/ ſelber juſt aufftragen wolteſt/ muſt du dich auff die Tabulas ſinuum, Quadratorum & Cubicorum verſtehen/ dann die Puncten etlicher Linien darauß abgetragen werden/ Ich hab mir zu den Puncten der proportionierten Metall Lini/ in einem Zeughauß/ die groͤſte eyſene Kugel fleiſſig abwegen laſſen/ auß derer Diametro ich die Lini deß erſten Pfundt Eyſſens leichtlich gefunden/ vnd mit rechnen in andere Form transferiert habe:
Vnd weil die Proportz der Metall am Tag iſt/ nach welcher die Lini erſtes Pfundts/ anderer Metall/ koͤndten geſucht werden/ ſo iſt weiterer Bericht hiervon nicht vonnoͤhten/ vnd ob wol hin vnd wider vnterſchiedliche Gewicht ſeyn/ koͤñen doch die Buͤchſenmeiſter ermelten Proportional Zirckel allenthalben gebrauchen/ da ſie nur die Lini deß erſten Pfunds im ſelbigen orth/ es ſey was fůr ein Metall es woͤlle/ haben/ Der Gebrauch aber deſſelben iſt gar leicht/ dann es wird der Zirckel (vff jeder Lini nach ſeiner Maß) nur auffgethan/ vnd werden die Puncten mit einem andern guten ſpitzigen Zirckel vberzwerch geſucht:
Es koͤnte auch einer ein ſonderbars Schiberlin/ ſo gleicher geſtalt wie die Linien außgetheilt wůrde/ darzu gebrauchen/ wer Gelegenheit vnd Zeit zu ſpeculiren hat/ der kan viel andere wunderbare Sachen von verwandlung flacher vnd coͤrperlicher Figuren/ ſo wol auch von der Extraction vñ Coß: Deßgleichẽ von der Aſtronomi/ Sonnvhren vnd Kegelkunſt/ darauff bringen:
In maſſen der erfahrne vnd kunſtreiche Maaler Georg Brendel Burger zu Lawingen/ mein vertrawter lieber vnd guter Freundt/ dergleichen Inuentiones von Sonnvhren zu wegen gebracht/ in ſumma der Nutz vnd Gebrauch dieſes Zirckels erſtreckt ſich auff vnſaͤglich viel geheime Sachen.
Herꝛ Magiſter Berneckher.
Gallileus de Gallilei Profeſſor zu Padua.
Der Diameter deß erſtẽ pfund Eyſens.
Die Sphęram in andere Form Mathematiſch zu verwandlen.
Dieſer pro portzzirckel iſt zur buͤch ſenmeiſterey allenthalben zu gebrauchẽ.
Leichter Gebrauch deß Zirckels.
Wunderbare newe ſachen vff den zirckel zu bringen
Georg Brendel.
Was die Linien der zwey Kupffer deß Proportionalzirckels betrifft/ ſtehet auff der erſten kurtzeſten Lini deß einen Kupffers/ Vlmer Pfund/ vnd bedeutet ein Pfund Bley Vlmeriſchen Gewichts.
Der erſt Punct vom Centro iſt die Seit deß Cubi, der ander eines ſolchẽ Cylinders/ da die Hoͤhe dẽ diametro juſt gleich:
Der dritte Punct iſt die Kugel:
Das vbrig gehoͤrt zum viſiren der Faſſen auff alle Eychen.
Wo du nun den erſten diametrũ deß Bleyes haſt/ ſo ſetz die weite mit einẽ Zirckel vff den Bleypuncten nach der Zwerch/ als dann haſt du alle Metall/ vnd Stein in jrer rechten Proportion vor augen/ wo du dañ dz corpus eines Metalls vergroͤſſern wilt/ ſo ſetz den erſtẽ Diametrum vff die dritte/ nemlich auff die Cubic Lini in den erſten Puncten/ vnd alſo haſtu abermals die Proportz ſelbiger Coͤrper biß vff 216. Pfund/ Eben auff die Geſtallt werden alle regulierte Planimetriſche Figuren/ auff der vierten/ nemlich auff der Quadrat Lini/ vergroͤſſert vnd verkleinert.
Die letzte Lini aber/ welche durchauß gleiche theil hat wird zu vielen Sachen/ ſonderlich aber zur Proportionirung der gemeinen Linien/ gebraucht/ Dahero kan ein Exempel/ ſo vff die Regulã detri gerichtet/ von einem welcher der Arithmetic vnerfahren/ auff dieſer Lini geſucht vnd auffgeloͤſt werden.
Es ſtehen auch vff dieſer Lini zwen principal Puncten/ der oberſt mit D ſignirt bedeutet den Diametrum, der vnder mit C weiſet die Circumferentz eines jeden Zirckels.
Bedeutung der Linien vñ Puncten.
Metall- Lini.
Cubic Lini
Quadrat- Lini.
Zwen prin cipal Puncten.
Bey dem andern Kupffer/ welches auff die andere breyte Seiten deß Zirckels kompt/ ſeynd auff der erſten kurtzeſten Lini etliche vermiſchte Metall/ nach dẽ Vlmiſchẽ Gewicht verzeichnet/ ſampt den Cylindriſchen Schmaltzpuncten zu den Faſſen/ vff der andern Lini kan man die gleiche Abtheilungen aller ebenen Linien finden/ wie die Ziffern vnd Puncten den vſum ſelber andeuten.
Die dritte Lini dienet darzu/ da man vmb ein Zirckel ein regulirt Vieleck beſchreibẽ will/ wie man dañ ſihet/ dz der vnderſte Punct an 4. anhebt/ weil allwegen dz Viereck vmb einen jeden Zirckel/ dem diametro gleich iſt.
Auff der vierten Lini ſeynd die Corda, welcher Gebrauch iſt mancherley/ ſonderlich kan man drauff erfahren/ wie viel Grad ein jeder Zirckel offen iſt/ da man den Angulum auff den 60. Grad (wie ſich gebůrt) in die Proportz ſtellet.
Man kan auch die Grad der Stern deß Himmels darmit Creutzweiß obſeruiren/ welches aber nicht fůr jederman iſt.
Die letzte Lini nutzet darzu/ da man ein Vieleck in einen Zirckel beſehreiben will/ greifft mans alſo an:
Reiß einen Zirckel/ ſo groß du wilt/ vnd ſetz denſelben mit vnverrucktem Fuß auff das Sechßeck/ als dann haſt du alle regulierte Vieleck (ſo viel auff dem Zirckel begrieffen ſeyndt) in jhrer natůrlichen Proportion inwendig ſolches Zirckels zu beſchreiben/ Ich hab gleichwol vff meinem auffgetragenen Zirckel mehrere Sachen/ ſonderlich auff der einen ſchmalen Seiten/ ein newe Viſierruth/ zu allen regulierten Gefaͤſſen/ es mag jm einer den Zollſtab oder was anders ſelber darauff theilen.
Dieſen Zirckel kan einer wol laͤnger machen/ vnnd nicht nur Puncten/ ſondern auch Gradweiß außtheilen/ der geſtallt daß ſich die Grad nicht von oben herab/ ſondern von vnden hinauff verjůngen:
Aber der Gebrauch iſt hernach auch contrarii vnd widerſinns:
Als du wolteſt gern ein Zirckel/ welcher vnten zu geſpitzt/ zur Bůchſenmeiſterey/ vnd die Cubic Lini allein/ welche ſich auffwerts verjůngte/ darauff haben/ vnnd ſelber außtheilen/ da muſtu die Puncten oder Grad/ auß einer andern außgetheilten Cubiclini aufftragen/ vnd den Zirckel bey ſeinen vndern Spitzen allwegen in die Proportz ſtellen/ darnach mit einem andern Zirckel/ (deſſen weite den erſten Diametrum repręſentiren vnd demnach vnveraͤndert bleiben ſoll) die gleiche Zwerchpuncten vber ſich ſuchen vñ ſtechen.
Der Gebrauch iſt nicht anderſt als wie im aufftragen.
Dann (daß ich eines bequemen Schiberlins geſchweige) neme dieſen andern Zirckel/ vnd thue denſelben ſo weit auff/ als lang der erſte Diameter iſt/ deſſen Metalls du begereſt/ nachmals miſſe das Mundtloch/ an jedem Geſchůtz/ es ſeyen/ Stůck/ Bůchſen oder Moͤrſer/ mit der Spitzen deines Proportional- Zirckels/ ſo ſtehet er in ſeiner natůrlichen Proportion/ Ferꝛner ſuch mit der vorigen weite deß andern Zirckels/ die zwerch Puncten/ auff der auffgetragenen newen Cubic Lini/ dieſelbige Puncten werden dir weiſen/ wie viel Pfundt Metalls ſolches Geſchůtz treibt: Alſo mit andern Linien dergleichen/ ꝛc.
Dieſem nach wann du den Handtgriff in erklaͤrtem Zirckel bekommen/ vnd dich fleiſſig vben wirſt/ ſo kanſt du wie gemeldt noch viel vnzahlbare ſachen vnd veraͤnderungen darauff zu wegen bringen/ An jetzo will ich zu den Inſtrumenten der Perſpectiv greiffen.
Was auff dẽ andern Kupffer begriffen.
Ein ebene Lini in etlich gleich theil zu diuidiren.
Corda.
Grad der Stern deß Himmels.
Viel eck in einen Zirckel zu beſchreiben.
Viſier- Ruth.
Dieſen Proportio nal Zirckel vff ein neu we weiß auffzutragen.
Daß ſich die Grad auffwarts verjuͤngen Exempel mit der Cu bie Lini.
Der Gebrauch.
Zum Geſchuͤtz.
Er kan auch anderſt veraͤndert werden.
Anweiſung zu den perſpectiuiſchen Inſtrumenten/ anff den dreyen kleinſten Kupffern.
ES haben zwar viel anſehenliche Leuth in vnderſchiedlichen Spraachen von der Perſpectiv geſchriebẽ/ darunder iſt ſonderlich berůmbt Albrecht Důrer/ Gualterus Riff/ Heinrich Lautenſack/ Wentzel Jamitzer/ Daniel Barbaro/ Hanß Lencker/ ꝛc.
Aber zu den Inſtrumenten der Perſpectiv/ iſt meinẽ behalt nach Albrecht Důrer/ mit ſeinen dreyen Faͤden der Anfaͤnger vnd Author geweſen.
Darnach hat erſtgedachter Barbaro deß Důrers Invention von den beſagten dreyen Faͤden (in ſeinem Italianiſchen Perſpectiv Buch folio 191.) auff ein newes repetirt vnd erholet.
Auß dieſem Anfang vnd Vrſprung/ ſeynd die andere perſpectiuiſche Inſtrument erfunden worden/ vnder denſelben iſt der Perſpectiv Tiſch nicht der geringſte/ deſſen Proceß mit der Seiten/ in naͤchſtfolgendem Kupffer mit A ſignirt/ wirdt angedeutet.
Hievon hat mir anfangs der Hochgelaͤrte vnd erfahrne Medicus Herꝛ Johañ Terrentius (der in zehen Jahren wie er mich berichtet/ viertzig Vniverſiteten beſucht/ auch den freyen Kůnſten zu lieb Europam faſt durchzogen/ vnnd allwegen im Durchreiſen mich heimgeſucht) geſagt:
Den wenigſten Bericht aber hat weder er/ noch ein anderer mir jemals darinnen geben/ ſondern ich bin Gott lob auff den Gebrauch ohne alle můndtliche oder ſchrifftliche Inſtruction ſelber kommen. Hab darneben ſtettigs geforſchet wer der rechte Author deſſelbigen ſeyn moͤchte/ den aber nie erfahren koͤnnen/ biß ich endtlich glaubwůrdig vernommen/ daß es Wentzel Jamitzer von Nůrmberg geweſen/ wie ſolches auß der Vorrede ſeines kunſtreichen Buchs/ ſo er der Roͤm. Kayſ. Majeſt. dediciret/ zu vermuten vnd zu ſpůren iſt.
Etliche Auctores.
Widerholung Albrecht Důrers Invention.
Perſpectiv Tiſch.
Herꝛ Joañ Terrentius Medicus.
Wer der erſte Inuen tor ſeye.
Wentzel Jamitzer.
Den vſum hab ich auff mancherley weiß erlangt/ den gemeineſten modum will ich dir durch einen Cubum zu verſtehen geben.
Reiß den ligenden vnd auffrechten Grund deß Cubi auff Papier/ das eine Papier mache mit Wachs auff ein auffrechtes Taͤffelein/ das ander auff den Tiſch feſt.
Darůber lege ein ander Taͤffelein/ ſo an einer Spitzen vff den Tiſch fein gangbar gehefftet werde/ vnd kleybe auch ein Papier darauff/ auff welches das Corpus kommen ſoll.
Henck hernach die Seyten/ welche den Augpuncten repręſentirt/ nach Gelegenheit deines Wercks/ wie in der Figur zu ſehen/ vnnd neme mit der hindern Perpendicular Regul/ daran die Seyt gehefftet/ durch den beweglichen Stefft die Hoͤhe der vndern Lini/ am auffrechten Grundt/ vnd ſetz den vndern vnbeweglichen Stefft auff einen Puncten deß ligenden Grunds/ vnd růck die vordern Regul mit jhrem Stefft an die Seyten/ laß auch die Regul vnverrůckt ſtehen/ als dann ſchlage das ander Taͤffelein vber den ligenden Grundt/ an den Abſatz deß Tiſchs/ vnd drucke mit der vordern Regul den Perſpectiuiſchen Puncten auff das ſaubere Papier nider/ deß berůrten ligenden Taͤffleins/ vnd trage alſo alle Puncten ab.
Wo nun die vndere Platt angezeigter maſſen/ in die Perſpectiv gar eingetragen/ ſo nem mit der hindern Perpendicular Regul/ daran die Seyt gemacht iſt/ durch den beweglichen Stefft/ die Hoͤhe der obern Lini am auffrechten Grundt/ vnnd procedire wie mit der vndern Platten/ Letztlich zeuch die Linien wie ſich gebůrt/ Perſpectiuiſch zuſamen/ ſo haſt du dein außgemachtes Corpus juſt.
Wann du dann ein Paſtey oder Veſtung Perſpectiuiſch inn Grundt legen vnd bringen willſt/ ſo darffſtu weiters nichts/ als den vndern Planimetriſchen Grundt haben/ vnd denſelben nach jetzterzehltem Weg in die Perſpectiv bringen/ ꝛc.
Cubus. NB. wann der ligende Grund vff das ligende Taͤffelin gemacht wirdt/ ſo kompt das Corpus vff den Tiſch darunder/ vñ hinwiderumb/ ꝛc. Gebrauch zur Perſpectiv.
Auffzug.
Dieſes andern Inſtruments (welches ich verbeſſert) Gebrauch/ ſo mit einem verkehrten B. ſignirt/ beſchreibet Hanß Lencker von Nůrmberg/ in ſeinem andern Theil folio 22. vnd 23. alſo:
Vnd ſo du nun von einer Kugel oder einem andern Corpus (das abpunctirt iſt) den halben Grundt R abtragen wilt/ ſo mache ſolch Corpus im Inſtrument G ligend oder leynend feſt/ als dañ heffte ein Papierlein auff das hůltzin Decklein/ mit E bezeichnet/ vñ wann du dann/ mit der Spitzen deß Steffts/ den Puncten deß Corpus gewiß haſt/ ſo hebe den Stefft vber ſich/ vnd ſchlage das Decklein E bey dem Pfoͤſtlein H an/ vnd trucke den Punct ins Papier R, wie du den mitlern Punct mit dem obern Zirckel auff dem Decklein E mit R bezeichnet/ vor augen ſiheſt/ vnd alſo moͤgen auch zu gleich die Hoͤhe aller auffſteigenden Puncten/ zum Auffzug eines jeden Corpus, am Stefft D (nach dem der viel oder wenig herab gelaſſen wirdt) gantz eigentlich abgemeſſen werden.
Vnd wiewol die Kugel/ mit ſampt dem Ring/ im Inſtrument G angezeigt iſt/ ſo muſt du doch ein jedes inſonderheit verſtehen/ dann wann du einẽ geleynten Ring/ Krantz/ oder anders machen wilt/ ſo darffſt du zu ſolchem Grundt R nicht mehr/ dann nur ein flache Superficie, mit Verzeichnung ſeiner Puncten/ wie hie die euſſeren beyde Zirckel zum Ring/ beym Grundt O, welche Superficie ſtehet erſtlich geleynet im Inſtrument G bey dem Puncten C auff/ vñ wann du die alſo abgetragẽ haſt/ ſo růcke die fort biß zum Puncten B vnd erhebe die biß zum A vnd trage die wider ab/ ſo haſtu den Grundt R zum Ring mit Q bezeichnet vollkommen/ doch muß zu můhſamen Dingen/ welche zwiſchen dem A vnd C viel auffſteigende Punct oder Theil haben/ eben war genommen werden/ daß das Fortrucken der Superficien von C gegen B vnnd das Erheben vom B gegen A jedes nach ſeiner Maaß/ geſchehe.
Das ander Inſtrument zur Perſpectiv.
Lenckerseigne wort vnnd Beſchreibung
Lenckers Invention mit der Seyten.
Es hat dieſer Lencker in der Perſpectiv/ noch ein andere Weiß mit der Seyten erfunden.
Mich bedunckt/ er habs ſpeculiert auß der Figur bemelten Důrers/ ſo am Ende vor den zwo letzten Figuren/ in deſſen Buch von der Meſſung mit dem Zirckel vnd Richtſcheit ſtehet/ vnd aber im erſten Truck nit zu finden/ ſondern erſt im andern de anno 1538. außgangen.
Solche Seyten iſt ſehr gut etwas auff einen andern modum als Lencker beſchrieben/ in die Perſpectiv zu bringen/ zu dem ſind alle auffgeriſſene Gebaͤw/ oder můhſame Corpora gar geſchwindt vnd leicht Perſpectiuiſch darmit zu vergroͤſſern oder zu verkleinern.
Will nun einer die Perſpectiv recht in die Vbung bringen/ ſo iſt rahtſam/ daß er jme die 5. Corpora regulatia/ deß gleichen etliche Irregularia/ von dickem ſteiffem Papier ſelber außſchneide/ vnd zu ſamen fůge/ Er mags auch von Holtz durchbrochen machen laſſen:
Weil er dardurch/ ſo wol mit dem Perſpectiv- Tiſch (doch auff die Maaß vnnd Weiß/ wie Albrecht Důrer/ durch das Exempel/ mit der Lauten andeutet) als mit deß Lenckers Inſtrument/ ſo alle Puncten fleiſſig obſerviret werden/ zum fertigen Handgriff kommen kan/ dann beyde Inſtrument/ mit jhrem Gebrauch/ auß einem Fundament zu demonſtriren:
Allein wird in deß Lenckers die Figur vmbgekehrt/ der geſtallt dz der Augpunct perpendiculariter herab faͤllt.
Mir iſt der Perſpectiv Tiſch mit der Seyten vmb etwas angenemer/ dieweil der Augpunct ſtetigs an einem Orth bleibt/ vnd nit veraͤndert wird:
Worinnen ich aber deß Lenckers Inſtrument veraͤndert/ vnd in wie viel Stůcken ich ſolches gebeſſert/ wirdt ein jeder ſelber wohl mercken/ wann er beyde Figuren oder Abriß der Inſtrumenten gegen einander halten wirdt.
Deß Cubi 4. Puncten am ligenden Grund/ ſamit Wachs auff das Brettein/ welches im Inſtrument leynet/ feſt gemacht iſt/ werden mit dem Stefft auff deß obern Schiebers Papier getragen/ darnach wirdt ſolch leynend Bretlein/ mit fleiß auff dem auffrechten Grundt (welcher auff dem vnderſten boden auch auffkleybt) wie es ſeyn ſoll/ fortgeruckt/ vnd die Puncten abermals wie zu vor abgetragen/ dann wirdt das corpus wie ſich gebůrt Perſpectiuiſch zu ſamen gezogen.
Gleichwol koͤnd diß Inſtrument auch noch auff einen andern modum gebraucht werden/ Ebener maſſen tregt man die Paſteyen vnd Veſtungen auch von jhrem Planimetriſchen in den Perſpectiuiſchen Grundt.
Newe Invention/ mit der ſey ten/ vom vergroͤſſern vnnd verkleinern aller Perſpectiuiſchen Figuren.
Mancher ley corpora.
Lenckers Inſtrumẽt gebeſſert.
Auffzug deß Cubi.
Das dritt Perſpectiviſche Inſtrument.
Sintemal ich bey meinen haben den Geſchaͤfften faſt taͤglich in den Geometriſchen Perſpectiuiſchen vnd andern Mathematiſchen Kůnſten mich vbe/ vnnd darinn jmmerdar andere vnnd newe Sachen befinde/ fůrnemlich aber in obangezeigten vnd eroͤffneten Perſpectiuiſchen Inſtrumenten/ die Beſchwerlichkeit fůrfallen will/ daß einer ſolche groſſe Inſtrument nicht fůglich mit ſich vber Landt nemen kan: Vnd derowegen den Kriegs vnd Bauwverſtaͤndigen/ auch allen welche ſich der Perſpectiv anmaſſen/ im reiſſen nicht allerdings annemlich ſeyn/ hab ich nachgetrachtet/ wie ein ſolcher Weg zu finden were/ da einer dergleichen Inſtrument leichtlich bey ſich haben moͤchte/ vnnd durch Gottes Hůlff ſo viel gefunden/ daß jetzt die Perſpectiv auff jedem Banck vnd auffrechten Wandt/ an allen Orthen kan gar leichtlich zu wegen gebracht werden/ wie der gantze Proceß auß dieſem letzten Kupffer mit C ſignirt/ augenſcheinlich vnd deutlich zu vernemmen gibt/ nemlich daß/ da die Perpendicular Regul mit dem vnbeweglichen Spitzlein/ vff den Planimetriſchen Puncten geſtellt:
Alsbald mit dem Inſtrumentlein in der Hand der Perſpectiuiſch Punct (vermittelſt der Seyten an dem beweglichen Spitzlein) an die Wand kan geſtochen vnd gemacht werden/ wie auß der auffgezogenen Veſtung im Kupfferſtůck gnugſam erſcheinet.
Es koͤndte auch die Perpendicular Regul viel geſchmeidiger/ kůnſtlicher/ vnnd gar in einer andern Form zugerichtet werden/ aber groſſes oſtentiren vnd berůhmen zu vermeiden/ will ichs auff dißmal hiebey erwinden laſſen.
Wann ein Bawmeiſter frembde Paſteyẽ keſich iget/ kan er die groſſe Inſtrument/ nit allwegẽ bey ſich haben.
Newe Invention.
Leichter gebrauch.
Paſteyen vnd Veſtungen perſpectiviſch auffzuziehen.
Beſchluß an Leſer.
WAnn du aber/ guͤnſtiger Leſer/ zweyfeln wolteſt/ ob ich die hieoben angeregte neuwe Inuentiones von heimlichen Gaͤngen vnnd verborgenen Labyrinthen vnder der Erden zum miniren/ vntergraben/ verſprengen/ außfallen/ retrahiren vnd zu den Berckwercken/ auch andern erfundenen Dingen/ juſt vnnd fundamentaliter haben moͤchte/ ſo wiſſe daß du bey mir anſehenlicher vnnd vornehmer/ wie auch Kunſtverſtaͤndiger Leuth brieffliche vnd ſchrifftliche Vrkunden/ mir daruͤber zu mehrerm glauben mit derer Handt vnnd Adellichem Inſigel ertheilet finden wirſt/ welche Sachen doch wegen deß Mißbrauchs nit zu diuulgiren/ ſondern in geheim zu halten/ vnd Chriſtlichen Fuͤrſten vnd Herꝛn allein vertrewlich zu communiciren ſind/ will endlich hiemit im namen Gottes deß Allerhoͤchſten beſchloſſen haben/ dem ſey Ehr/ Lob vnnd Preyß/ von nun an biß in Ewigkeit/ Amen.
ENDE.
