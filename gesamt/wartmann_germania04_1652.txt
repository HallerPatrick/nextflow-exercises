DE STATV PERTVRBATO GERMA- NIÆ ET FRANCIÆ.
Vnpartheyiſcher wolmeynender Theologo-Politicorum DISCVRSSVVM, Vierter vnd letzter Theil.
Vom Zuſtand deß Roͤmiſchen vnd Frantzoͤſiſchen Reichs: deſſen Auff- vnd Abnehmung: Glori/ Vndergang vnd Perturbation:
Biß auff dieſe Zeit/ vnd Endung deß Teutſchen Kriegs deß 1652.
Jahrs continuiert.
Darinnen alles/ was gutes vnnd boͤſes/ gleich nach dem auffgerichten Religions-Frieden/ jeder Zeit in Religion vnd Staats-Sachen erfolget:
Jn Conſideration vnd Bedencken gebracht vnd vor Augen geſtellt wird Durch Sigiſmundum Freybergern/ Hiſtorico- Politicum.
Franckfurt/ Bey Johann-Gottfried Schoͤnwettern / M. DC. LII.
ELENCHVS.
Summariſcher Jnhalt dieſer Diſcurſen Vom Frantzoͤſiſchen Weſen.
I. WJe die Monarchien nach einander auffgewachſen vnd in kleine Koͤnigreich zergangenſind/ ſonderlich aber das Roͤmiſche Reich.
Von der Spaniſchen Macht/ deren ſich Franckreich allein wiederſetzet/ vnd dadurch die Liga verurſachet.
Von Henrici IV. Vorhaben vnd Ende.
Von Ludovici XIII. Heuraht/ deß Marggraffen von Ankre hohem Anſehen vnnd Ende.
Von dem Herꝛn von Luynes/ vnd dem Krieg wider die Hugonotten/ ſampt erfolgtem Friede Pag. 1.
II.
Von den dreyen Partheyen in Franckreich: deß Cardinals Riſchelius Herkommen vnd Aempter/ auch geheyme Rahtsſtell.
Wie er den Heurat zwiſchen deß Koͤnigs Schweſter/ vnd dem Printzen von Wallis geſchloſſen: mit den Hollaͤndern den Bund ernewert: den Vhrheber deß Mißverſtands bey Hoffabgeſchafft: die Cantzley vnnd Finantzen reformiert: auch das Veltlin wieder alles einwenden erobert/ vnd die Spanier drauß getrieben. p. 12.
III.
Von deß Graffen von Manßſeld Practicken: deß Hertzogen von Saphoyen Krieg wider Genua/ vnnd Friede.
Der Hollaͤnder begehren abgeſchlagen.
Der Hugonotten Frieden beſtaͤttigt.
Von Vnwillen zwiſchen dem Frantzoͤſiſchen vnnd Engellaͤndiſchen Hoff.
Wie Lothringen ein Manns Lehen ſey: vnd Verdun befeſtiget worden.
Wie der Cardinal den Proteſtirenden in Teutſchland Huͤlff gethan.
Wie ein groſſe Conſpiration wider den Koͤnig entdeckt/ vnd geſtrafft worden. p. 24.
IV.
Wie die Admiralſchafft gefallen/ vnd der Cardinal Seeverwalter: vnnd ſonſt gute Anordnung gefaßt worden.
Berahtſchlagung vber Roſchellen/ vergeblicher Bund wider diß Vorhaben.
Mißverſtand zu Bordeaux.
Der Koͤnig wird kranck: die Engellander kommen auff die Jnſul Rè, vnd muͤſſen wieder abziehen.
Roſchell wird zu Waſſer vñ Land geſchloſſen.
Der von Rohan rumort in Languedor.
Die Engellaͤnder kommen noch zweymahl vergeblich den Roſchellern zu Huͤlff.
Die Statt muß ſich auff Gnad vnd Vngnad ergeben.
Languedoc muß auch Gehorſam leyſten.
Ende deß Hugonottiſchen Kriegs. p. 35.
V.
Wie der Koͤnig in Franckreich Mantua auff ſeine Seit gebracht.
Deſſelben Hertzogen Todt: vnd deſſen von Neuers Succeſſion: deß Koͤnigs Huͤlff.
Der von Rohan accomodirt ſich.
Der Hertzog von Orleans wird vnwillig.
Der Kayſer nimbt Cur vnd Meyenfeld ein/ vnd lockt den Frantzoſen in Jtalien.
Der auch in Teutſchland practiciert.
Der Hertzog von Saphoyen bekriegt/ ſtirbt: der Mantuaniſche Krieg wird vertragen. p. 44.
VI.
Der Schwed faͤllt in Teutſchland: die alte Koͤnigin will den Cardinal ruiniren: macht/ daß der Monſieur deßwegen von Hoff zieht.
Wird ſelbſt von Hoff gehalten: vnd nach Bruͤſſel/ der Monſieur nach Burgund gewichen.
Klag vber den Cardinal vnnd Koͤnig:
Bund zwiſchen dem Koͤnig/ vnnd Schweden.
Fried in Jtalien.
Pignerol bleibt den Frantzoſen.
Bund mit Bayern.
Execution wider die Meutmacher.
Der Koͤnig kompt ins Biſtumb Metz/ macht ein vnbeſtaͤndigen Frieden mit Lothringen.
Deß Monſieurs Heuraht.
Stillſtand vor die Liga.
Trier gibt ſich in Frantzoͤſiſchen Schutz/ vnd wird wider eingeſetzt.
Der Bapſt erzeigt ſich Frantzoͤſiſch. p. 55.
VII.
Der Cardinal vergleicht die Biſchoffe vnd Moͤnche.
Der Monſieur kompt nach Bruͤſſel.
Deß Marſchalcks Mariliac Thun vnd Tod.
Der Monſieur macht/ daß der Koͤnig den Lothringer zum Frieden zwang.
Wird biß in Languedoc verfolgt:
Monſieur macht Friede.
Momoranzy wird enthauptet/ darumb Monſieur abermahl nach Lothringen entweicht:
Guyſe verſchertzt ſein Gubernament.
Der Cardinal wird kranck: hindert den Hollaͤndiſchen Treves.
Feuquieres macht Bündnuß mit Schweden vnd Ober Teutſchland. p. 66.
VIII.
Was Crequy bey dem Bapſt im Namen deß Frantzoſen angebracht.
Reformation bey Hoff.
Deß Lothringers Feindlichkeit.
Das Hertzogthumb Bar eingezogen: vergebliche Tractaten wegen Lothringen.
Nanzy belaͤgert: die Princeſſin Margreth entwiſcht.
Andere Tractaten der Satt Nancy: welche Altringer vnd Feria vergeblich ſuchen zuentſetzen.
Wie der Monſieur wieder nach Hoff kompt.
Schreiben deß Cardinals an die Koͤnigin:
Jhr/ vnd deß Cardinals/ auch Hertzogen von Saphoyen Tod. p. 76
IX.
Deß Koͤnigs in Franckreich Außſchreiben an das Parlament zu Pariß/ warumb die Fuͤrſten von Condè, Conty vnnd Longueuille in verhafft genommen worden. 86.
X. Supplication deß Parlaments an den Koͤnig/ vnnd die Koͤnigin Regentin/ wegen deß de Condè Verhafftung. 105.
XI. Deß Parlaments Außſchreiben an die andere Parlament deß Koͤnigreichs/ vnder dem 5. oder 15. Jan. 1649. p. 110.
XII.
Der Fuͤrſten/ vnd groſſen Herꝛn Vereynigung wider den Cardinal Mazarini. 112.
XIII.
Wie der Hertzog in Friedland ſeine Verꝛaͤtherey heymlich foviert: was vor Oberſten drein conſentirt/ vnd wie alles vorgangen.
112.
XIV.
Was ſich ferꝛner von Anno 33. zu Prag mit dem Friedlaͤnder zugetragen.
123.
XV.
Wie der Friedlaͤnder/ dem Koͤnig in Schweden vnd Franckreich/ etliche Reichslaͤnder einraumen wollen/ vnnd was er ferꝛner ſtraffbarlich darbey veruͤbet.
133.
XVI.
Wie der Friedlaͤnder zu Eger ankommen/ vnnd die Cxecution gegen jhm vorgenommen worden.
153.
ELENCHVS.
Summariſcher Jnhalt dieſer Diſeurſen in Germania.
I. WJe die Naturkuͤndiger den Himmel abmeſſen: vnnd deß Monds Beſchaffenheit berichten.
Was Mathuſalem vor ein Geſpraͤch mit dem Schoͤpffer gehvlten: welchem Exempel Riſchelin vnd Friedland/ auch der Koͤnig auß Schweden folgen/ vnd aller Vnruh vberhaben ſeyn moͤgen.
Pag. 1.
II.
Wie es mit dem Kriegsweſen im Roͤ.
Reich biß auff Kayſers Ferdinandi II. Ableiben ſich verloffen.
Was der Kayſer vor ſonderliches Gluͤck vnnd Vngluͤck gehabt.
Von eines Naſſawiſchen Graffen Zug nach Braſilien.
Von der Statt Breda Eroberung: vnnd Vbergab der Veſtung Breyſach.
Von deß Pfaltzgraffen vergeblicher Kriegs Verfaſſung. 8.
III. Warumb der Frantzoß dem Spanier newe Haͤndel gemacht.
Von groſſen Jnſolentien der Kriegs Voͤlcker in Catalonien: deß Lands Freyheiten/ vnnd jhrem Abfall.
Von dem Koͤnigreich Portugal: von der Succeſſion: von Verbitterung gegen den Caſtilianern/ vnnd jhrem Abfall.
Von Hertzog Bernhards Todt/ deß Pfaltzgraffen Arꝛeſt in Franckreich: vñ Kriegslaͤufften in Jtalien/ Catalonien/ auch Niederlanden.
Wie die Schweden proſperirt/ vnd den Krieg in Boͤhmen gezogen.
16.
IV.
Wie Engelland vnd Schottland vom Roͤm.
Stuel abgefallen.
Von den Schottlaͤndiſchen Kirchenordnungen/ vnd der Biſchoffen Verſtand mit dem Koͤniglichen Hoff.
Wie der Anfang dieſes Kriegs ſich wegen Beſchreibung deß Nationals Syno di angeſponnen.
Von den Perthenſiſchen Artickeln vnd Conſiderationen/ auch Tumult wegen der Liturgig vnd Schottiſchen Bund.
Von dem Synodo zu Glaſgua vnnd angehenden Krieg.
Wie derſelb geſtillet/ wieder angangen/ vnnd geendet worden.
Die Vrſach ſoll ſeyn Laud der Ertzbiſchoff/ der den Koͤnig abſolut/ die Biſchoffe groſſe Herꝛn/ vnd Großbritañien Baͤpſtiſch machen wollen. 26.
V.
Von dem Kriegsweſen in Engelland/ Dennmarck/ Holland/ Jtalien vnnd Heſſen/ dahin ſich Banner ziehen muͤſſen/ in Bayern gangen/ durch Boͤhmen wieder herauß kommen/ vnd geſtorben.
Wolffenbuͤttel belaͤgert.
Von Catalonien vnnd Flandern:
Engelland vnnd dem Reichstag.
Von Vrſprung deß Vnweſens in Engelland/ wegen der Reformation in Schottland.
Wie die Biſchoffe gefaͤnglich eingezogen: was der Vice Rè beſchuldigt/ vnd wie er gekoͤpfft worden.
Vrtheil hievon.
37.
VI. Warumb der Frantzoß Perpignan erobert.
Wie der Cardinal Richelin geſtorben.
Von der Statt Roſchellen/ vnnd der Vnruhe bey Hoff in Franckreich.
Von dem Parlament in Engelland.
Von Lamboy vnd Wildenſtein.
Wie Torſtenſohn zwey Treffen erhalten/ vnd Olmuͤtz einbekommen: die alte Koͤnigin in Franckreich geſtorben.
Treffen bey Rocroy: Diedenhoffen.
Graff Guebrian vnd Duͤttlingen.
Freyberg vnd Bruͤn.
Der Spanier Verluſt in Braband.
48.
VII. Mißverſtand zwiſchen Dennmarck vnd Schweden.
Torſtenſohn faͤlt ein in Holſtein: kompt wieder in Boͤhmen mit Sieg.
Wie Dennmarck vnden gelegen.
Hertzog von Anguien ſiegt am Rhein.
Ragoczy klagt.
Saß von Gent/ Grevelingen/ Lerida.
Fried in Jtalien: deß Bapſts Tod.
Warumb der Ertzbiſchoff in Engelland den Kopff verlohren.
Vrſach der Vnruh daſelbſt.
Von der Jndependenten Vrſprung vnd Thun.
57.
VIII.
Wie vngluͤcklich der Koͤnig in Engelland zu Feld geweſen.
Wie der Frantzoß Roſes vnd Balaquier: dann Mardeick erobert/ vnd die Barbarini in Schutz genommen.
Von deß Türcken Einfall in Candien/ vnnd deß Ragoczy in Hungarn.
Was Vrangel/ Koͤnigsmarck/ Heſſen vnd Weinmariſche verꝛichtet: vnnd bey Allerßheim getroffen/ auch den Sachſen zum Stillſtand vermoͤgt.
Wie Gallas vnd Torſtenſohn nach Boͤhmen gehen: der Kayſer mit Andacht vnd Macht den Schweden begegnet/ bey Jankaw geſchlagen/ vnd viel verlohren.
Worin Torſtenſohn gefehlet.
Was vor Veraͤnderung erfolgt.
Wie es mit den Friedenstractaten hergangen.
Vñ wie die Calviniſten in den Religionfrieden auffgenom̃en worden.
17.
IX.
Der Tuͤrck leidet Verluſt.
Die Staͤnd in Poln wollen nicht kriegen.
Was die Frantzoſen in Jtalien vnd Spanien verꝛichtet.
Der Koͤnig in Engelland kompt in Jrꝛthumb.
Niederlaͤndiſcher Krieg: das Hauptweſen ziehet ſich nach Heſſen:
was da vberſehen worden.
Geht wieder nach Bayern/ vnd dem Bodenſee.
Von dem Stillſtand: was in deſſen gegen den Kayſeriſchen vorgangen.
Wie Holtzapffel ſein Generalat angetretten/ die Schwediſchen biß in den Niederſaͤchſiſchen Krayß getrieben/ vnnd Marpurg belaͤgert.
Spaniſche vnd Tuͤrckiſche Haͤndel. 81.
X.
Von dem wunderſamen Auffſtand zu Naples/ da ein armer Fiſcher das Statt Regiment an ſich gezogen/ vnnd mit vnglaublichem Gehorſam geherꝛſchet/ in deme jhm hundert vnd fuͤnffzig tauſend/ vnd mehr/ zu Gebott geſtanden.
Wie derſelb den Adel verfolgt/ vnnd endlich Wahnſinnig worden/ auch vmbkommen: dadurch die Statt der vbermaͤſſigen Zoͤllen befreyt/ vmb etwas zu Ruhe gelanget.
89.
XI. Holtzapffel begibt ſich auß Heſſen zuruͤck.
Lamboy folgt jhm nicht.
Die Armeen gehen vber die Donaw vnd den Lech.
Holtzapffel felt in einem Treffen.
Warumb ſolches verlohren worden.
Lamboy vbet ſich am Rhein.
Prag wird eingenommen.
Ein newer Generaliſſimus auß Schweden kompt an vor Prag.
Die Schweden weichen auß Bayern.
Der Spanier Niederlag in Flandern vnd in Jtalien.
Der Venetianer Verluſt.
Guyſe wird im Koͤnigreich Naples gefangen.
Die Poln werden auffs Haupt geſchlagen: waͤhlen einen newen Koͤnig.
Die Schotten werden geſchlagen/ vnd der Koͤnig wird nach Londen gebracht.
Fried zwiſchen Spanien vnnd Holland: auch in Heſſen vnd Hungarn.
Tumult zu Pariß. 102.
XII.
Wie alle Staͤnd in Europa nach dem Frieden getrachtet/ auſſerhalb Spanien.
Was der Frantzoͤſiſche Fried erhalten: was die Weltliche Churfuͤrſten/ auch die Schweden vberſehen.
Wer Vortheil davon getragen.
Auffſtand zu Pariß wider den Cardinal Mazarini.
Was die vorige Koͤnige vor Gluͤck vnd Vngluͤck gehabt.
Was vnder deß Cardinals Verwaltung vor Nutzen/ ſonderlich auß dem teutſchen Frieden der Kron Franckreich zukommen.
113.
XIII.
Mazarini Jugend: Verꝛichtung wegen Caſal/ Pignerol/ Sedan/ Monaco/ der Schweden/ deß Duc d’ Anguien, Diedenhoven/ Duͤtlingen/ Marienthal:
Flandern/ Graͤvelingen/ Huͤlſt/ Courtray/ Mardick/ Duͤnkirchen.
Warumb der Frantzoß Flandern angegriffen.
Eyfer der Hollaͤnder gegen den Frantzoſen.
Eroberung Tortoſa: Saphoyen.
Tortona: Vigeuano: Piombino:
la Mothe: Roſe.
Baͤpſtiſcher vnd Daͤniſcher Krieg.
Mazarini entſchuldigt.
121.
XIV. Deß Koͤnigs in Engelland Herkommen vnnd Leben.
Deß Parlaments Execution vber etliche Koͤnigiſche Diener/ vnd Kriegs Verfaſſung.
Der Koͤnig wird flüchtig/ vnnd gelieffert: angeklagt vnnd vervrtheilt/ auch gekoͤpfft.
Deß Parlaments Schutzrede.
Vrtheil hievon.
129.
XV.
Von dreyen Hauptfragen/ vber dem Engellaͤndiſchen Vnweſen.
Ob der Biſchoffen oder Elteſten Regierung beſſer?
wie weit dieſer beyder Hoheit ſich erſtrecke? daß das Volck an den Koͤnig nicht moͤge Hand anlegen: auß H. Schrifft vnd Bibliſchen Exempeln: auch Kirchengeſatz.
Entſchuldigt die Preßbiterianer/ daß ſie in deß Koͤnigs todt nie verwilliget.
139.
XVI.
Wie der Fluch auff alle Koͤnige in Engelland kommen/ auch gewuͤrcket.
Wie Engelland wieder vereynigt/ aber Koͤnigin Maria Stuart gekoͤpfft worden.
Was Plato von Fluͤchen/ ſo durch Eltern geſchehen halte.
Von dem Geſicht im Spiegel: von einem alten Verß/ vnd den letzten Koͤnigen in Engelland: auch einem Frantzoͤſichem Geſichte.
Von noch dreyen Executionen in Engelland.
149.
XVII.
Die Tractaten zu Nuͤrnberg bekommen allerhand Hacken/ wegen Hungarn/ Niederland/ Trier/ Luͤck/ Jtalien vnd Poln.
Der Coſacken Fried/ der Hungarn Muth zum Tuͤrckenkrieg.
Das Temperament wegen Franckenthal.
Warumb ſolches dem Pfaltzgraffen vnannehmlich.
Was Spanien vor erhebliche Vrſachen hab/ auß Franckenthal nicht zuweichen.
162.
XVIII.
Drey Printzen in Franckreich kommen in Verhafft/ vnnd werden wieder loß: aber der Cardinal Mazarini muß auß dem Koͤnigreich welchen.
Was die Türckiſche Bottſchafft zu Madrit geworben.
Warumb Plumbino eingenommen/ vnd wieder erobert worden.
Wie Franckreich vnnd Portugall wollen eygene Patriarchen ſetzen.
Wie die Venetianer zwey Geldmittel ergreiffen.
Die Engellaͤnder fahren forth: Schweden hat Haͤndel mit den Reuſſen.
China will zum Chriſten werden: Holland ſtutzt:
Genua iſt in Gefahr:
Schweitz behauptet jhre Freyheit. 172.
XIX.
Der Schwediſche vnd Frantzoͤſiſche Fried werden geſchloſſen.
Die Abdanckung gehet ohne Auffruhr ab.
Die Evacuation erfolgt/ biß auff gewiſſe Orth.
Das Temperament mit Franckenthal.
Wegen der Lothringer vnd Franckenthaͤler kommen die Ober Rheiniſche Geſandten nach Franckfurt am Mayn/ vnd koͤñen ſich mit der andern Krayſen Geſandẽ nit vergleichẽ.
Der Kayſer ſetzt ein Andachtsſeul/ vnnd reformiert.
Chur Sachſen nimbt die Boͤhmen auff.
188.
XX.
Die Schweitzer erhalten jhre Sach bey dem Kayſer.
Ob der Cardinal hab koͤnnen vom Parlament gevrtheilt werden.
Turaine macht ſich wieder Koͤnigiſch.
Die Vnruh ſtillet ſich dannoch nicht.
Jn Catalonien ſtehen der Frantzoſen Sachen ſchlecht.
Der Koͤnig wird volljaͤhrig erklaͤrt.
Der Mazarin wird wieder beruffen/ vnd hat ein klugen Kopff.
Die Engellaͤnder vnd Hollaͤnder tractieren miteinander.
Wie der Cleviſche Krieg entſtanden/ vnd geſchlichtet worden.
193.
XXI.
Die Ober Rheiniſche Staͤnde ſuchen ein Defenſions Weſen/ wegen der Spanier vnd Lothringer anzuſtellen.
Conditiones, wie Frauckenthal zu evacuiren:
Chur Pfaltz kompt ein mit ſeinen Beſchwerden.
Chur Bayern vnd Chur Pfaltz zweyen ſich vber das Chur Wapen vnd Titul.
Der Kayſ.
Abgeſandte treibt ſelbſt auff die Evacuationsgelder. 200.
XXII.
Alle andere Koͤnigreiche in Europa werden hie vorbey gegangen: vnd nur auff den Hertzogen von Lothringen geſehen/ daß er keine newe Vnruhe erwecke: vnnd dann auff die Spanier Wie vnnd wann Franckenthal vnnd Hailbrun ſollen evacuirt werden.
Der Author will ſich in/ oder vmb Franckenthal ſetzen.
Entſchuldigt ſich wegen deß gantzen Tractats. 209.
DE STATU FRANCIÆ PERTVRBATO.
Der I. Diſcurß.
Wie die Monarchien nacheinander auffgewachſen/ vnnd in kleine Koͤnigreich zergangen ſind/ ſonderlich aber das Roͤmiſche Reich von der Spaniſchen Macht/ deren ſich Franckreich allein widerſetzet/ vnd dadurch die Liga verurſachet.
Von Henrici IV. Vorhaben vnnd Ende.
Von Ludovici XIII. Heuraht/ deß Marggraffen von Ankrehohem Anſehen vnnd Ende.
Von den Herꝛn von Luynes, vnnd dem Krieg wider die Hugonotten/ ſampt erfolgten Frieden.
GLeich wie in den Wuͤſteneyen vnd duͤrꝛen Einoͤden in Africa/ der Wind etwan viel Sand auffwirbelt/ vnd endlich zu einem Hauffen/ wie groſſe Berge/ darſetzet: bald aber ſolche eilwachſende Berge wieder zu einer Ebene macht/ vnd zerſtrewt/ daß vnd da nur kleine Huͤgel ſtehen bleiben: alſo gehet es ſchier mit den Koͤnigreichen auff Erden.
Dann es hat der groſſe Nebucadnezar/ als ein fraͤßiger Hecht/ viel Fiſchlein verſchlungen: als ein maͤchtiger Jaͤger vor Gott/ viel Fuͤrſten zu ſeinen Dienern muͤſſen machen/ ehe er zu ſolcher Hoheit kommen/ daß er einem Baum koͤnnen verglichen werden/ der mitten im Land ſtunde/ ſehr hoch/ groß vnnd dicke wer/ mit der Spitze biß an den Himmel reychete/ vnnd ſich außbreytete biß an deß Lands Ende/ deſſen Aeſte ſchoͤn/ vnd voller Fruͤchten daß alles zu eſſen hatte/ alle Thier auff dem Felde vnder jhm Schatten funden/ vnnd die Voͤgel vnder dem Himmel auff ſeinen Aeſten ſaſſen/ vnd alles Fleiſch von jhm ſich nehrete.
Was war es aber mit jhm/ als dieſer Baum abgehawen/ jhme die Aeſte behawen/ vnd das Laub abgeſtreyfft/ ſeine Fruͤchten zerſtrewet worden/ daß die Thier/ ſo vnder jhm lagen/ weggelauffen/ vnd die Voͤgel von ſeinen Zweygen geflogen?
da erwuchſen auß ſeinem Koͤnigreich dieſe drey geringere/ Babylonien/ Meden vnd Lydien.
Cyrus bracht wieder einen groſſen Berg auff in Perſien vnd verſchlaͤng die vbrige Reiche.
Er ſtund als ein Widder fuͤr dem Waſſer/ der hatte zwey hohe Hoͤrner: ſtieß gegen Abend/ gegen Mitternacht vnd gegen Mittag/ vnd kein Thier konde fuͤr jhm beſtehen/ noch von ſeiner Hand erꝛettet werden/ ſondern er thet was er wolt/ vnd war groß.
Wie bald aber kam der Ziegen Bock von Abend her/ vber die gantze Erden/ daß er die Erde nicht beruͤhrte: vnd der Bock hatte ein anſehnlich Horn zwiſchen ſeinen Augen/ vnd kam biß zu dem Widder der zwey Hoͤrner hatte: vnd lieff in ſeinem Zorn gewaltiglich zu jhm zu/ ergrimmet vber jhn/ vnd ſtieß den Widder/ vnnd zerbrach jhme ſeine zwey Hoͤrner.
Vnnd der Widder hat keine Krafft/ daß er fuͤr jhm hette beſtehen moͤgen/ ſondern er warff jhn zu Boden/ vnnd zertratt jhn/ vnd niemand kond den Widder von ſeiner Hand erꝛetten.
Welcher geſtalt die Perſiſche Monarchy vnder dem letzten Koͤnig Dario zerꝛiſſen/ vnnd zu Boden/ hiengegen die Griechiſche alles nach laut der Weiſſagung bey dem Propheten Daniel/ auffgerichtet worden.
Da aber Alexander der Groſſe/ vnder dem Geſichte vnd Bild deß Ziegen- Bocks/ auffs ſtaͤrckeſte war worden/ zerbrach ſein groſſes Horn/ vnnd wuchſen an deſſen ſtatt/ anſehnliche viere/ gegen die vier Winde deß Himmels/ welches ſind die Koͤnigreiche Egypten/ Syrien/ Aſien vnd Macedonien/ als kleine Berge/ von dem groſſen entſproſſen.
Das vierdte Reich aber auff Erden ward maͤchtiger/ dann alle Reiche/ fraſſe/ zertratte vnd zermalmete alle Lande/ biß endlich zehen Koͤnigreiche auß demſelbigen entſtanden.
Dann wer weiß nicht/ daß auß dem Roͤmiſchen Reich dieſe nachfolgende Koͤnigreich/ Jtalien/ Teutſchland/ Franckreich/ Spanien/ Engelland/ Dennmarck/ Schweden/ Poln/ Hungarn vnd Boͤhmen erwachſen? vnder dieſen Koͤnigreichen ſind etliche/ die nur auff jhre Graͤntzen ſehen/ vnnd den Kopff nicht begehren vber die Thuͤr außzuſtrecken/ wann ſie nur zu Hauſſe moͤchten friedlich leben: als da ſind Boͤhmen/ Hungarn vnd Poln: andere ſetzen ſich/ wegen vnverſcheydener Nachbarſchafft wider einander/ vnd finden in der naͤhe beyde Haͤnde voll Arbeit/ als Dennmarck vnnd Schweden/ auch hiebevor Franckreich vnnd Engelland: andere wollen gar oben auß/ vnd ſich vber alle erheben/ als Jtalien wegen ſeiner Witz/ Teutſchland wegen der Kayſerlichen Hoheit/ vnd Spanien wegen ſeiner Kriegsmacht.
Dann nach dem die Caſtilianer alle Koͤnigreiche in Hiſpanien vnder/ vnd an ſich gebracht/ heißt es Rex Hiſpaniarum, auch die Burgundiſche Provintzen erlangt/ vnd ein Stand oder Krayß deß Roͤmiſchen Reichs Teutſcher Nation worden/ vnnd vber alles den erſten vnd aͤltern Stamm/ deß Hanſſes Oeſterꝛeich gemacht/ fuͤrnemblich aber die Jnſeln Acores oder Fortunatas, ſampt Weſt- vnd Oſt Jndien zuſammen gefaſſet/ mag die Sonn weder hoch noch nieder/ weder ferꝛn noch nahe jhren Lauff nehmen/ daß ſie den Spaniſchen Vnderthanen jemals auſſer den Augen lauffe.
Dannenhero das Plus Vltra entſtanden/ wie auch nicht weniger das gefluͤgelt Pferdt Pegaſus auff der Weltkugel/ mit den vordern Fuͤſſen in der Lufft/ ſo nach dem groſſen Alexandro mit dieſem halben Bezirck/ vnus non ſufficit Orbis, ein vnd andere Welt ſuchte.
Es hat zwar der Septentrion vnderſchiedliche Voͤlcker in Europam gleichſam außgeſpiehen/ aber nimmer nach einer beſtaͤndigen Regierung getrachtet/ ſondern die Laͤnder durchſtreifft/ den Raub außgetheilt/ vnd etwan ein kleinen Eck zubehaupten begehrt:
Aber Franckreich bildet ſich hohe Sachen ein nach deme die Engellaͤnder alles/ was ſie diß Seits in Poſſes gehabt/ dahinden laſſen/ vnd ſich in jhre Jnſel einſchlieſſen vnnd verwahren muͤſſen.
So wolte das Gluͤck in Jtalien wunderſam hauſſen/ die Koͤnigreiche Naples vnnd Sicilien/ die Fuͤrſtenthumb Calabrien vnnd Meyland bald den Spaniern/ bald den Frantzoſen verleyhen/ gleich wie es das Koͤnigreich Navarꝛa vnder die beyde Partheyen getheylet.
Wie nun Boͤhmen mit ſich ſelbſt/ wegen der Ketzerey zuthun hatte/ Hungarn in der Gegenwehr wider den Tuͤrcken ſtehen muſte/ Poln an den Moſcowitern vnnd Tartarn vntrewe Nachbarſchafft ſahe/ Schweden das Daͤniſche Joch mit Vngedult truge/ Schottland den Engellaͤndern nicht dienen wolte/ Engelland wegen der Jrꝛen vñ Schotten Arbeit fande/ Jtalien ſich deß Bapſts vnnd anderer Eyfferer ſchwerlich erwehren kondte/ Teutſchland wegen der Kayſerlichen Wahlofft in Zwiſpalt geriethe/ blieben Franckreich vnd Spanien allein/ vnd vor allen andern Landen vnd Herꝛſchafften ſolcher geſtalt veſt/ auff jhren eygenen Beynen/ daß ſie zwo ſtarcke Partheyen gemacht/ vnnd noch machen/ zu deren einer oder andern ein jeder Staad in Europa ſich nothwendig ſchlagen oder ergeben muß/ wann er nicht in ſeinen Vnkraͤfften will vndergehen vnnd zum Sclaven werden.
Alſo hat ſich Franckreich auß keiner andern Vrſach in das Teutſche/ Jtalianiſche/ Niederlaͤndiſche/ Cataloniſche/ Portugieſiſche vnd Engellaͤndiſche Weſen eingeflochten/ als nur den Spaniern in den Wegzuſtehen/ daß ſie nicht gar auff die hoͤhe einer Monarchy ſteigen moͤchten.
Wie aber nun ſolches hergegangen/ wollen wir/ nach dem vns ein Zutritt zu deß Cardinals Riſchelius Cabinet ohnlaͤngſt vergoͤnnet worden/ von Aufang biß Dato an Tag geben: welches dann dem Leſer vmb ſo viel angenehmer ſeyn muß/ wann er zu der erſten Quell der Frantzoͤſichen Waffen kompt/ damit er bey Kayſer Ferdinandi III. Regierung deſto beſſere nachricht erhalte/ vnnd das Vnweſen in Europa/ ſonderlich in Germania außfuͤhrlicher vernehme/ dann groſſer Herꝛn Geſchaͤfften den groſſen Waſſerſtroͤmen nicht vngleich ſind/ welche jederman daher ſihet rauſchen/ aber wenig Leuth auffwarts beſchawen/ oder jhren Vrſprung an der Quelle betrachten.
Nun haben die vhralten Francken die Laͤnder Gallien vnder ſich gebracht/ vnd anfangs zwar in etliche Koͤnigreiche zertheilt:
weil ſie aber geſehen/ daß ſolcher geſtalt ſie in Kriege offtmals gegen einander zerfielen/ auch den Außlaͤndiſchen nicht kondten gewachſen ſeyn/ ſie legten ſich dann Zirckelweiß rund zuſammen/ einander eylend beyzuſpringen/ vnd allenthalben eheſt zu wehren/ wie der weiſe Jndianer Catanus dem groſſen Alexander vorgedeutet/ hat jhnen die Monarchy vnder einem einigen Haupt beliebet.
Dannoch hatten ſie jn- vnnd an dem Land viel Anfechtungen/ biß ſie die Normaͤnner/ ſo eingeniſtelt vnnd maͤchtig waren/ vnder ſich gebracht/ die Britannier/ nach der Caſtilianer Exempel/ durch Heuraht dem Koͤnigreich incorporirt/ die Engellaͤnder mit euſſerſter Noth vnnd Gefahr außgetrieben/ vnd in jhre Jnſel verwieſen/ die Flanderer/ Lothringer vnd Burgunder ſo oben hien zu Freunden/ oder doch zu ſchwachen Feinden gemacht.
Engelland ließ all ſeine Spruͤche/ auſſerhalb deß einigen Tituls/ vngeandet ſchlaffen/ vnd brauchte weder Gewalt noch Rencke oder Practicken/ nach dem er keinen feſten Fuß mehr gehabt.
Aber Spanien ſahe/ daß Navarꝛen zwar/ diß vnd jenſeit deß Pireneſiſchen Gebuͤrgs ſich enthielte/ vnnd demnach jhme groſſen Eingriff thun/ auch vielfaltige Hindernuß in Weg werffen konde/ wann nemlich die Frantzoſen zuhielten/ vnnd mit groſſer Macht vber das Gebuͤrg hinein fielen.
Darumb gedachter/ was auff ſeiner Seiten deß Gebuͤrgs lage/ einzunehmen/ wie auch durch Verguͤnſtigung deß Roͤmiſchen Stuls geſchehen.
Als nun beyde Koͤnigreiche Navarꝛen vnd Franckreich/ an einander gewachſem/ kondte man Spaniſcher Seiten ſich leichtlich die Rechnung machen/ es wuͤrde bald zu Streychen kommen.
Darumb wurd eine Liga mit etlichen Fuͤrſten/ ſo vorlaͤngſt auß Lothringen/ nach Franckreich kommen/ vñ von langerhand eingewurtzelt waren/ angeſponnen/ vnd mit vnſaͤglichen Geldmitteln/ auch Kriegsmacht vnderhalten/ womuͤglich/ ein ſolchen Koͤnig/ nach außgeſtorbener Linider Valeſier/ in Franckreich zuſtabiliren/ der Spanien Vaſall/ oder doch guter Freund were/ vnd die Spaniſche Macht vnd Hoheit nicht hinderte.
Es hat aber in Franckreich jederzeit dieſe Beſchaffenheit gehabt/ daß nicht bald ein Koͤnig nach eygenem Sinn/ vnnd auß beywohnender Klugheit regieret/ ſondern etwan alle wichtige Haͤndel einem verſchmitzten Kopff anvertrawt/ der vnder deß Koͤnigs Namen vnnd Sigel die Verwaltung deß Koͤnigreichs vbernommen/ vnd getragen.
Wie Pipinus, vnd hernach Hugo der Schappeler/ ſich ſolche Regierung zu Nutz gemacht/ vnd dadurch Mittel gefunden/ den Erbkoͤnig. lichen Stam neben Scepter/ Kron vnnd Thron zuſetzen/ die Koͤnigliche Hoheit ſelbſt zuergreiffen/ vnd eygenes Namens zuregieren/ iſt hie nicht Noth zuerzehlen Allein iſt hie zuwiſſen/ daß nach deme ſolcher Vnderkoͤnige Koͤpff geneygt geweſen/ gemeiniglich alles hergegangen.
Alſo zogen die Frantzoſen vber das Alpen- Geburg/ nach Jtalien/ er oberten bald ein Koͤnigreich/ bald ein Hertzogthumb/ nach dem der Vnderkoͤnig antriebe: lieſſen aber jhre Conqueſten fahren/ vnnd ohne Huͤlff zerꝛinnen/ wann ein ſolcher den Koͤnig vnder den Damen/ oder ſonſt bey guter Ruhe vnderhielte.
Dann es ruͤhmen die Frantzoſen den Herculem/ ob ſolte derſelbe vnder jhnen auch gelebt haben.
Jſt nun deme alſo/ wie dann vnderſchiedliche viel dieſes Namens in verſcheydenen Landen geweſen/ zumahl alle Heroiſche Thaten dieſen Ehreneitul zuerlangen pflegten/ werden ſie auch nicht in Abred ſeyn koͤnnen/ daß Hereules ſein Loͤwenhaut/ die er zum Winterkleid vber Hoſen vnnd Wambß/ im Sommer aber auff der bloſen Haut truge/ manchmahl abgelegt/ vnd in der Princeſſin Omphale Frawenzimmer/ Kunckel/ Spindel vnd Haſpel ergriffen/ auch die von vieler Arbeit vnnd ſtettigem Fechten/ Ballenharte Faͤuſt vnd Finger zum Zwirn ezwungen.
Sardanapalus thet deßgleichen/ verlohr aber alle Herꝛlichkeit/ auch das Leben ſelbſten daruͤber.
Tiberius ſahe/ daß jhm ſein Sejanus wolt vber den Kopff wachſen/ darumb kam er jhm vor/ vnnd verwahrte ſich zum beſten.
Aber auff Franckreich wieder zukommen/ iſt bekant/ daß die Lini von Bourbon, als auß Ludouico Sancto, dem Neundten deß Namens/ entſproſſen/ das Koͤnigreich nach den Valeſern/ in der Perſon Henrici IV. ſo wegen ſeiner Mutter auch Koͤnigin in Navarꝛen/ aber mit Calviniſcher vnnd Vncatholiſcher Lehr eingenommen war/ mit groſſer Muͤhe auff den Thron vnd zu der Kron kommen/ zumahl der Bapſt ſich eines gaͤntzlichen Abfalls/ weil die Albigenſev vnnd Waldenſer bey vhralten vnnd letzten Zeiten/ dem Roͤmiſchen Stul ſehr groſſe Schmach angethan hatten/ zubeſorgem/ vnnd eben deßwegen dem Spanier allen Favor erwieſe/ das Koͤnigreich in ein ander Modell zugieſſen.
Aber Henricus bedacht ſich/ dieſer Banden loß zuwircken/ vnd bekandte ſich offentlich zu der Roͤmiſchen Kirchen:
doch wolte man jhm nicht allerdings trawen/ weil er nicht vnderließ/ ſeine vorige Glaubensgenoſſen zubefoͤrdern vnnd zulieben/ ja dem gantzen Hugon ottiſchen Staad nam haffte Freyſtaͤtte zu jhrer Verſicherung einzuraumen/ welche hernach zu vielen jnnerlichen Kriegen Anlaß gegeben.
Dieſer Heroiſche Geiſt machte zwar endlich Fried mit dem Spanier/ ſeiner Vnderthanen Gemuͤth deſto feſter an ſich zuverbinden/ vnnd das Koͤnigreich in eine rechte Geſtalt zubringen: muſte aber dem Roͤmiſchen Stul verſprechen/ die jenige Kirchenguͤter vnd Gerechtigkeiten/ ſo in Bearn, Foix, vnd andern Landſchafften in Gaſconien vnnd Navarꝛen vnder wehrendem Buͤrgerlichen Krieg wegen der Succeſſion von den Hugonotten weren eingenommen/ vnnd vereuſſert worden/ wieder herauß zubringen vnnd den Stifftungen gemaͤß zuverwalten: welches er gleichwol zuthun biß an ſein End verzogen.
Dann er gieng mit weit andern Gedancken vmb/ vnd konde nicht vergeſſen/ daß Spanien durch ſo manche Practicken/ auch offentliche Kriegsmacht jhm das Koͤnigreich gaͤntzlich entziehen/ vnnd an ſich ſelbſt/ oder zum wenigſten an einen Frantzoͤſiſchen Fuͤrſten/ der eine Jnſantin von Spanien heurahten ſolte/ bringen moͤchte.
Darumb gedachte er ſich dermahl eins zuraͤchen/ machte Vorꝛaht an Baarſchafft/ ſahe nicht vngern/ daß ſeine Vnderthanen nach den Niederlanden/ gleichſamb in die Kriegsſchul zoͤgen/ vnd einer/ oder der andern Parthey dieneten/ auff daß er derſelben Dienſt vnnd Erfahrenheit mit der Zeit gebrauchen koͤndte.
Ja er gab vor/ die Staden der vereynigten Provintzen hetten jhm mit Geldt vnd Volck in ſeinen euſſerſten Noͤthen Huͤlff gethan: auß welcher Verbuͤndnuß er jhnen etliche Regimenter zuſchicken vnd vnderhalten muͤſte.
Wie nun die Guͤlchiſche Laͤnder ohne Mannsſtam/ gleichſambledig ſtunden/ vnnd etliche Fuͤrſten in Teutſchland daruͤber zauckten/ konde er nicht leiden/ daß Spanien wegen vhralten Zuſpruͤchen/ oder Oeſterꝛeich/ als Sequeſter vnnd Schiedsmann vnder Kayſerlicher Mayeſtaͤt hohem Anſehen/ dieſe Laͤnder an ſich braͤchten: wol wiſſend/ daß die Kron Franckreich vor langen Jahren auch ein Stim in dieſem Capitel/ vnnd etwan ein Fuß im Land gehabt/ ja ſich der Teutſchen Fuͤrſten wider deß Hauſes Oeſterꝛeichs Beginnen/ vneracht der Religion/ ohnlaͤngſt eyferig angenommen.
Solcher geſtalt geſchahen groſſe Kriegs Bereytſchafften in Franckreich/ vnd der Koͤnig ſelbſt verordnete die Koͤnigin/ ſeine Gemahlin/ zu einer Regentin im Koͤnigreich/ ſo lang er auſſer dem Land ſeyn wuͤrde.
Der Roͤmiſche Stul ſtund in nicht geringen Sorgen/ es moͤchte dieſer Hercules die Guͤlchiſche Succeſſion ergreiffen vnnd faſſen/ aber wegen ſtarcker Corꝛeſpondentz mit den Proteſtirenden Fuͤrſten in Teutſchland nach dem Kayſerthumb trachten/ vnnd als dann die Catholiſche Larven/ ſo er vermuthlich nur wegen der Kron Franckreich angezogen/ ablegen/ vnd den Vn Catholiſchen allenthalben Lufft machen/ vielleicht auff Jtalien auß ſeiner Vorfahren Berechtigung etwas verſuchen/ vnd die Kirch gar vndertrucken.
Dieſer Sorg aber wurd abgeholffen/ als Frantz Rauaillac, auß der Statt Angouleſme den Koͤnig in ſeinem Wagen/ auff freyer Gaß/ mitten vnder ſeinen fuͤrnembſten Dienern/ in der Statt Pariß/ im Jahr 1610. mit einem groſſen Meſſer erſtochen/ daruͤber es mancherley Reden gegeben/ ob ſolches mit deß Bapſt wiſſen vnnd willen/ durch der Jeſuiter Antrieb/ oder auß eygenem Melancholiſchem Sinn/ einblaſen deß boͤſen Feindes/ vnnd gefaßter Meynung/ einen Tyrannen oder Abgefallenen hinrichten wer ſo wenig Suͤnde/ daß es noch ein Verdienſt zu groſſer Herꝛlichkeit im Himmel gereychte/ geſchehen/ wollen wir andern zuerwegen vbergeben.
Gleichwohl muſten die gemelte Patres ſich vbel leiden/ ſonderlich als deß Jeſuiters Johan Mariana Buch vom Koͤnig/ vnnd deſſelben Vnderweiſung/ verdampt vnnd offentlich verbrannt/ auch der Sorbonna vnd Hohen Schul Decret/ im Jahr Chriſti 1413.
Mittwoch den 13. Chriſtmonat/ ſo 141. Biſchoffe bey dergleichen Fall geſchloſſen/ durch Befehl deß Parlaments wiederholet/ vnnd offentlich außgeſchriben.
Hiengegen thet der Pater Cotton der Societaͤt das Wort/ vnd behauptet/ daß die/ auff dem Concilio zu Coſtnitz/ von Stuͤrtzung der Tyrannen/ abgefaßt/ vnnd hernach von den fuͤrnembſten Schrifftgelehrten weiter auß gefuͤhrte Meynung den entleibten Koͤnig gar nicht betreffe: vnd daß deß Marianæ abſonderliche-Meynung die gantze Societaͤt nicht koͤnde beſchmitzen.
Wie wunderſam bey ſo vnverſehner Veraͤnderung alles in Franckreich durcheinander gangen/ in deme ein Weib das Regiment vber ein noch nicht gantz zu Ruhe gebrachtes/ vnd an ſich ſelbſt zur Empoͤrung geneygtes Koͤnigreich/ auch vber einen Minderjaͤhrigen Koͤnig/ da jederman/ ſich einzuſchleichen ſucht/ gefuͤhret/ iſt leichtlich zuerachten.
Doch ließ die Regentin vnder dem Marſchalck dola Chaſtre den Guͤlchiſchen Secours an ziehen/ die Veſtung Guͤlch erobern/ vnnd den Teutſchen Fürſten einraumen.
Bald hernach wurd der junge Koͤnig Ludovicus XIII. Henrici IV. erſtgeborner Sohn/ zu Rheims/ nach Gewonheit/ mit groſſem Pracht geſalbet vnnd gekroͤnet/ allda er ſieben Stunden lang in der Kirche/ vnder ſchwerem Laſt der Koͤniglichen Zierathen/ bey Verꝛichtung deß Gottesdienſtes/ vnd der Ceremonien gleichſam geſchwitzet: aber auch Heroiſch geantwort/ als man ſeine Muͤhe vnd Arbeit bey ſolchem Alter beklagte/ Er wolt es noch einmal/ vmb ein andere Kron vberſtehen.
Jm folgenden Jahr gab es in Franckreich kein ſonderliche Bewegung/ weil ein jeder auff der Warth ſtunde/ wie die newe Regierung moͤchte ein Gang nehmen.
Aber im Jahr 1612. fand man rahtfam/ dem jungen Koͤnig ein Gemahlin zuſuchen.
Die Hugnotten meynten/ deß Hertzogen in Lothringen (der deß verſtorbenen Koͤnigs leibliche Schweſter/ doch ohne Leibs Erben/ zur Ehe gehabt/) aͤlteſte Princeſſin/ vnnd Erbin ſolte der Kron gantz Lothringen/ wie vorzeiten mit Britannien geſchehen/ zum Heurahtsgut mitbringen/ gedachten aber nicht/ daß der Hertzog von Voudemont, ſeinen Bruder/ den regirenden Herꝛn erben/ vnd die Toͤchter außſchlieſſen ſolte.
Aber der Himmel hatte es weit anderſt verſehen/ dann der Koͤnig in Spanien nahm die Princeſſin auß Franckreich/ vnnd der Koͤnig in Franckreich die aͤlteſte Jnfantin auß Spanien/ beyde Kronen in Ewigkeit verhoffentlich mit Liebe zuverbinden/ zur Ehe: welches aber die Hugonotten der Kron Franckreich vor nachtheylich hielten/ als wann Spanien nur ſuchte die Frantzoſen einzuſchlaͤffern/ damit die Haͤndel in den Niederlanden vnverhindert fortgiengen.
Vnder deſſen kam der Marggraff von Ankre hoch an/ vnd thaͤt ſchier was er wolte/ auß Verguͤnſtigung der Regentin vnnd Koͤniglichen Fraw Mutter/ darumb er groͤſſern Anhang vnd Nachtritt hatte/ als einiger Printz/ ja als der Koͤnig ſelbſt: welches verurſachte/ daß der Printz von Condè, die Hertzogen von Majne/ von Nevers vnd Longueville/ vnd Bouillon, ſonderlich da der Hertzog von Vandôme bey Hoff angehalten ward/ ſich auß dem Staub/ vnd in jhre Gewahrſam machten/ weil ſie einem andern/ vnnd weit geringern/ ohne Verwaltung deß Staads/ die einem jeden nach Stands herkom̃en gebuͤhrte/ ſolten auffwarten.
Der Krieg gieng an/ nicht wider den Koͤnig/ wie man außgab/ ſondern wider den Marggraffen von Ankre: darumb es viel vnderhandelns gekoſtet/ biß die Regentin den Koͤnig mit groſſem Gepraͤng muͤndig/ vnnd der Regierung faͤhiglaſſen declariren.
Weil nun die Staͤnd auff deß Koͤnigs begehren/ die Notturfft der Kron zuberahtſchlagen/ zuſammen kommen/ vnd dannoch den obgemelten Fuͤrſten kein Genuͤgen geſchehen/ griffen ſie abermahl zu den Waffen/ im Jahr 1615. vmb die Zeit/ als die Koͤnigliche Heurahten ſolten vollzogen werden: vnnd machten ſich einen Anhang bey den Hugonotten.
Doch gab es wieder ein wenig Fried/ vnd newen Tumult/ als der Printz von Condè bey Hoff wurd in Arꝛeſt genommen/ darauß ein falſches Geſchrey entſtanden/ als hette jhn der Marggraff von Ankre laſſen hinrichten/ deß wegen deß Marggraffen/ vnnd etlicher ſeiner Diener Haͤuſer in Pariß/ beym Aufflauff vnd Sturmſchlagen gepluͤndert worden.
Vnnd dieſem Vnweſen war kein Raht zuſchaffen/ biß der Koͤnig im Jahr 1617. den Marggraffen von Ankre/ vnder dem Thor/ deß Koͤniglichen Pallaſts/ bey der Gegenwehr/ durch/ den Hauptman Vitry, nidermachen laſſen/ in dem das Regiment ſelbſt ergriffen/ demnach ſeine Fraw Mutter vnd geweſene Verwalterin deß Koͤnigreichs nach Bloys, auff ein luſtigen Wirthumb Sitz ziehen laſſen: dadannoch etliche vnruhige Geiſter dieſelbe verꝛeytzet/ vnd etliche vnruhige Haͤndel nachmahlen/ doch ohne ſonderlichen Nachdruck/ vnder jhrem Namen angefangen.
Wie es pflegt/ ſo ſchrye jeder man Barꝛabas vber den gefallenen Marggraffen/ alſo daß auch ſein Weib/ vor eine Zauberin angeklagt/ verdampt vnnd verbrannt worden: zugeſchweigen was Vnehr vnnd Schmach der raſende Poͤbel dem Coͤrper deß Marggraffen angethan.
Gleichwohl kamen die Fuͤrſten alſo bald wieder nach Hoff/ vnd ergieng ein General Pardon.
Es ſcheint aber/ groſſer Potentaten Favor wolle dem blinden Gluͤck nach/ vnd nicht nach dem Gebluͤt/ Tugent vnd Verdienſt gehen: darumb der Herꝛ von Luynesbey dem jungen Koͤnig in ſehr groſſes Anſehen kommen/ daß er deß Koͤnigs Zuneygungen lenckete/ wie er nur wolte: welches abermahl bey den Fuͤrſten Verdruß brachte/ alſo daß ſie ſich zu der alten Koͤnigin ſchlugen/ vnd dem Koͤnig im Jahr 1620. viel zuthun machten: wurden aber durch deß Koͤnigs Waffen hindertrieben/ darumb es nunmehr den Hugonotten gelten ſolte/ welche zu Loudun wieder deß Koͤnigs Verbott lang beyſammen blieben/ vnd die eingezogene Kirchen Guͤter in Bearn nicht widergeben wollen.
Sie hatten an Roſchellen ein gewiſſen Hinderhalt vnd Zuflucht.
Darumb legte der Koͤnig derſelben Statt die Ludwigſchantz vor die Thuͤr/ vnnd hielte ſie/ wie ein ſchnauben des Roſſe/ im Naßband.
Dieſer Vngelegenheit abzukommen/ verfertigt der Herꝛvon Soubiſe etliche Schiff/ vnnd fiel in den Hafen zu Blawet/ erobert die Statt/ vnnd fehlet der Veſtung/ gewann etliche Schiff/ dem Koͤnig vnnd dem Hertzogen von Nevers zuſtaͤndig: ſchlug ſich aber bey vnverſehenem Wind/ wieder herauß/ nach dem die geſpannete Kette/ vnnd vberdicke Seyl deß Hafens er durchſchrotten laſſen: vnd vermeynte/ im fall dieſer Anſchlag wer angegangen/ die Ludwigſchantz dardurch auffzuheben/ vnnd den Hugonotten ein Frieden nach Wunſch zuerlangen/ zumahl dergleichen Hafen vnd Veſtung in der gantzen Welt nicht zufinden.
Aber der Hertzog von Vaudôme, Gubernator deß Lands/ macht ſich mit dem gantzen Adel auff/ vnd belagert jhn im Hafen vnd in der Statt/ auß new auffgeworffenen Schantzen/ vnnd dem Schloß.
Vnnd hie hatten jhnen die Hugnotten ein boͤſen Rauch ſelbſt gemacht/ vnnd den folgenden Krieg redlich verurſacht/ als hetten ſie dieſes ſtuͤcklein auff der Verſamblung zu Loudun geſchmiedet.
Darumb fieng der Koͤnig in der Landſchafft Bearn an/ thet anderwertliche Verordnung/ brachte ſolch Hertzogthumb theils mit guten Worten vnnd auß Koͤniglichem Anſehen/ theils durch Gewalt der Waffen zum Gehorſamb/ vnd Vollziehung ſeiner Mandaten/ zumahl die alte Koͤnigin jmmer zu klagte/ der vorige Koͤnig hette dem Roͤmiſchen Stul ſolches verſprochen/ vnnd darinnen verſirte der Kron Wolfahrt/ beſetzt er die Aempter mit Catholiſchen Leuthen/ vnnd fuͤhrt die Romaniſche Religion wieder ein/ nicht auß Haß gegen den Hugonotten/ ſondern wegen ſeines Vattern ſeligſten Andenckens Verſprechen vnd Ehre/ auff daß die Hugonotten kein Abſchew hetten/ jhme wider die Widerſpenſtigen zu dienen: welcher geſtallt die vnruhige Fuͤrſten kein rechtmaͤſſige Vrſach zuklagen mehr finden ſolten/ vnd ſeine Fraw Mutter ſich zu Ruh begeben muͤſſen.
Aber die Hugonotten ſtelleten ſich zur Gegenwehr/ vnd erwieſen/ daß man jhnen die ſo theur erworbene vnd beaͤidigte Freyheiten allenthalben ſchmaͤhlerte/ ob ſchon der Koͤnig dem Hugonotten Leſdignieres das Ampt deß Conſtabels Bitt- vnnd Befehlweiſes auffgetrageu.
Weil es aber in Bearn, zu Tours, zu Roſchellen/ vnnd allenthalben newe Haͤndel/ Tumult vnnd Rebellionen gab/ beſchloß zu Eingang deß Jahrs 1621. der Koͤnig in vollem Raht/ viertzig tauſend Mann zu Fuß/ vnnd ſechzehentauſend Pferd ins Feld zubringen/ mit welchem er allem Vuheyl beyzeiten vorkommen vnd abhelffen moͤgte.
Alſo zog der Koͤnig auff Saumur/ vnd endert Gubernator vnd Beſatzung/ belaͤgert vñ bezwang Saint lean d’Angely mit groſſer Gewalt/ wie auch viel andere Orth.
Dann die Hertzogen von Rohan/ vnnd Boullion waren zwiſtig/ vnnd ſuchten nur jhren Vortheil/ darumb die Hugonotten auch widrige Meynungen faßten/ in deme etliche wolten/ man ſolte/ vnnd moͤchte Gewiſſens halben dem Koͤnig trawen/ der nicht anders als Gehorſam vnd Vertraͤglichkeit von ſeinen Vnderthanen erforderte/ darneben allen Vaͤtterlichen Willen zuſagte/ auch niemahls ſein Wort gebrochen hette:
die andern aber meynten/ weil die eingeraumte Staͤtte jhre Eltern vnd zum theil ſie ſelbſt mit ſo vielem Blut vnnd groſſem Koſten hetten erworben/ konde man ſolche Mittel der Sicherheit/ ohne ſchmaͤhliche Nachred gegen der lieben Poſteritaͤt nicht verantworten:
Es moͤchte der Koͤnig wol fromb/ redlich vnnd auffrichtig ſeyn/ den Dienern aber vnd Ohrenblaͤſern wehr dannoch nicht trawen:
ſo hielte die Cleriſey vmb jhr Verderben vnnachlaͤſſig an/ vnd wuͤrde dem Koͤnig das Gewiſſen mit der Zeit ſo gar enge machen/ daß er wieder ſeinen Willen ſiever folgen werde.
Vnnd dieſer Meynung waren fuͤrnemlich die Roſcheller/ vnnd die zu Montauban/ mit jhrem Anhang: zwar auch nicht wenige in Langnedoc/ welche der Hertzog von Montmorancy im Namen deß Koͤnigs bekriegte/ vnd auff dem veſten Land dergeſtallt gedempfft hatte/ daß der von Soubiſe, ſich auff die zwo Jnſuln Rè vnd Oleron, ohn ferꝛn von Roſchellen/ reteriren vnnd legen muͤſſen.
Der von Momorancy commandirte die drey Oberſten S. Luc, Roche Foucaud vnnd Thoiras, gegen jhn: bediente ſich der Hollaͤndiſchen Schiff vnd Voͤlcker/ wie auch der ablauffenden See/ vnnd hatte drey gantzer Tag aneinander zufechten/ biß er die Jnſeln gewonnen/ vnd die Schiff theils verſenckt/ theils in die Flucht gebracht.
Kondte ſich doch dieſer Victori nicht ohne groſſes Hertzenleyd erfrewen/ weil ein Schiff auff dem druckenen ſitzen blieben/ an der Seiten lage/ vnnd ſich nicht ergeben wolte/ ſondern das Fewr in das Pulffer gethan/ vnnd darmit vber drey hundert Mann in die Lufft geſprengt/ vnder denen auch Vauuert, Villeneufuc vnnd Veillon geweſen.
Die ſtuͤcke flogen ein viertel Meil herumb/ vnd drey Koͤnigliche Schiff ſo ſich angehenckt hatten/ giengen daruͤber zutruͤmmern.
Doch wurd der Roſcheller Muth nicht nur hiedurch gebrochen/ ſondern auch der gantzen Parthey Macht mercklich geſchwaͤchet: geſchehen im Julio 1625.
Dieſer geſtallt theten die Hugonotten abſonderlich was ſie konden/ vnd hatten kein Haupt/ als den Hertzogen von Rohan/ der etliche Landſchafften an ſich hatte gezogen/ aber an beyden Fittigen gelaͤhmt war.
Der Hertzog von Epernon plagte die Roſcheller/ vnnd der Koͤnig legte ſich vor Montauban, da der Hertzog von Mayne im recognoſciren/ von einem Weib (wie Abimelech) oder von einem Jaͤger durch den Kopff geſchoſſen worden: gleich wie der Herꝛ von Soubiſe in der Jnſel Rè eine Niederlag erlitten/ vnd ſich nach Roſchellen gezogen.
Nicht wenig Beſtürtzung hatte es geben/ da der Graff von Manßfeld im Jahr 1622. auß Boͤhmen vnnd gantz Teutſchland gewichen/ vnnd ſeine Voͤlcker auff Sedan gefuͤhret/ als hette der Hertzog von Buillion dieſelben zu Behuff der Hugonotten laſſen ankommen.
Vnnd mag ſeyn/ daß die Practicken angeſponnen geweſen/ welche doch der Hertzog von Buillon zu nicht gemacht.
Zumahl er vernommen/ daß der Hertzog von Rohan an den Conſtabel Leſdiquieres (ſo in ſeinen alten Tagen der Hugonotten Parthey vnnd Glauben verlaſſen/ vnnd zu den Catholiſchen getretten) vmb Außſoͤhnung vnnd gemeinen Frieden geſandt hatte.
Der Krieg forderte mehr Zeit vnnd Koſten/ als ſich anfangs niemand einbilden wollen/ weil die Hugonotten allenthalben/ auch in den geringſten Orthen ſich veſt legten/ daß man die gantze Armee jedemahl muͤſſen heran fuͤhren/ dadurch ſie deß Koͤnigs Waffen matt vnnd ſtumpff gemacht/ alſo daß der Koͤnig in dem Laͤger vor Monpellier, Abends den 18. Oct. allen gehorſamen Vnderthanẽ den Fried zugeſagt/ vnd gleichſamb von freyem ertheilt/ zog von einer Landſchafft zu der andern/ vnnd thet ſeinen Einritt zu Pariß zu Eingang deß Jahrs 1623. die Hugonotten erlangten von dem Koͤnig/ eine Verſamblung zu Charenton bey Pariß/ im Monat November zuhalten: wie er dann genugſam bezeugte/ daß er nur die Rebellen/ vnd nicht die Religion verfolgte/ als er den Tempel in gedachten Charenton, ſo die eyferige vnnd auffruͤhriſche Catholiſchen in Pariß/ wieder aller Beampten willen/ in Brand geſteckt hatten/ wieder bawen/ vnnd die verordnete Speſen/ nicht weniger als die Gelder zu Vnderhaltung der Hugonottiſchen Kirchen diener jmmerzu auß der Koͤniglichen Renntkammer zahlen laſſen:
doch muſte die Ludwigſchantz den Roſchellern vor der Naſen liegen bleiben/ vnnd auff all jhr thun vnnd laſſen gute Achtung geben:
dann ſie konden gar vbel verſchmertzen/ daß der Hertzog von Guiſe ſie zur See ſo gar vbel geſchlagen hatte/ darumb ſie noch froh waren/ den Koͤniglichen Frieden mit Danck anzunehmen/ vnnd ſo lang zuhalten/ biß ſie wieder Lufft/ vnd Mittel/ das Spiel auff ein newes anzufangen haben koͤndten.
Dieſer Krieg ſo viel Leuthe verderbt vnnd ſchlaffen gelegt/ wurd dem Herꝛn von Luynes zugeſchrieben/ welcher gedachte/ es muͤſten als dann die groſſen Herꝛn von Hoff bleiben/ vnd hien vnd wieder zu Feld/ vor oder wider den Koͤnig dienen/ vnder deſſen er deß Koͤnigs Perſon in ſeinem Gewalt hette/ vnd im truͤben Waſſer fiſchete.
Doch thet der Eyfer wegen der Religion/ vnd der Hugonotten Vngedult nicht wenig darzu.
Der 2. Diſcurß.
Von den dreyen Partheyen in Franckreich: deß Cardinals Riſchelius Herkommen/ vnd Aempter/ auch geheyme Rahtsſtell.
Wie er den Heuraht zwiſchen deß Koͤnigsſchweſter/ vnnd dem Printzen von Wallis geſchloſſen: mit den Hollaͤndern den Bund ernewert: den Vrheber deß Mißverſtands am Hoff abgeſchafft: die Cantzeley vnnd Finantzen reformiert: auch das Veltlin wieder alles einwen den erobert/ vnnd die Spanier drauß getrieben.
NAch dem der Abfall von dem Roͤmiſchen Stul geſchehen/ hat es in Franckreich gemeiniglich drey Partheyen/ die Koͤnigliche/ die Malcontenten/ vnnd die Hugonotten geben.
Die Koͤnige pflegten ſich nim̃er der Hugonotten zubedienen/ auſſerhalb Henrici III.
vnd Henrici IV. weil jener ſich von ſein eygenen Glaubens genoſſen/ auß Eyfer wegen der Suceſſion/ hindergangen ſahe: dieſer aber in der Vncatholiſchen Religion aufferzogen war.
Hiengegen haben die Malcontenten/ oder vnwillige Fuͤrſten bey Hoff ſich gar offt bey den Hugonotten angemeldet/ vnnd durch derſelben Huͤlff etwan jhre præten ſionen erlangt/ vnnd den gemelten Helffern auch ein gut Wort verliehen.
Vnnd ob ſchon die Koͤnige Franciſcus I. Henricus II. Carolus IX. vnnd Henricus III. alle mügliche Mittel an die Hand genommen/ dieſe dritte Parthey zu dempffen/ vnd außzurotten/ hat es jhnen doch nicht wollen gelingen/ biß jhre gantze Macht vnder deß Cardinals Riſchelius Verwaltung iſt zu Waſſer worden: welches Werck er ſonderlich wollen treiben/ damit er bey den außlaͤndiſchen Kriegen vngehindert moͤchte fortfahren.
Wie nun dieſes beginnen/ vnnd erwuͤnſchtes End nicht das geringſte Stuͤck ſeiner Klugheit vnnd ſeines beruͤhmbten Gluͤcks ſeyn mag/ alſo muͤſſen wir jhn etwas naͤher beleuchten.
Was ſein Herkommen vnd Geburt belanget/ befindet ſich/ daß Koͤnig Ludwig der Dicke/ von ſeiner Gemahlin Abdelen/ deß Hertzogs in Saphoyen Huberti II. Tochter/ vnder andern Soͤhnen/ auch zween Roberten/ den erft- vnnd viertgebornen gezeuget/ welcher vierte der Groſſe wegen ſeiner Tugend genannt worden/ vnd die Statt Dreux im Biſtumb Chartres, mit dem Titul eines Graffen/ zu ſeinem Erbtheil beſeſſen.
Dieſer hatte von ſeiner dritten Gemahlin/ ſo theil an der Herꝛſchafft Brenne gehabt/ ein Sohn/ auch Robert genannt/ vermaͤhlet mi/ Yoland Roberti, Herꝛn zu Cauſſy, vnnd Agnes von Henao, (ſo mit Balwein- Graffen in Flandern/ nochmahlen Kayſern zu Conſtantinopel/ vnnd mit Jſabel/ len Koͤnigs Philippi in Franckreich Gemahlin.
Geſchwiſtrigkind geweſen) Tochter.
Robert der Dritte deß Namens folgt jhm in der Regierung/ als der erſtgeborne/ vnnd war von Koͤnig Philippo/ Mehrern deß Reichs/ zum Ritter geſchlagen.
Sein zweyte Gemahlin/ Eliſabeth von Villabeon, genannt Chambellane, auß dem Hauß Nemours, gebar jhm neben einer Tochter/ Roberten den Vierten/ Viconten zu Chaſteaudun, Nihelen vnd andern Orthen.
Sein Gemahlin war Ieanne von Vandohme: ſein erſter Sohn/ Robert der Fuͤnfft deß Namens/ vnd Johann/ der den Bruder geerbet/ vnnd ſich mit Margrethen de la Roche, ſeiner Baaſen vermaͤhlet/ mit welcher er vnder andern Kindern auch Stephan/ genannt Gabani gezeuget/ der ſich ſchrieb Herꝛ zu Beauſac vnnd Senonches, Vicont vnd Hauptman zu Dreux.
Vnder andern Kindern brachte jhm Philippina von Mautigny, altes Geſchlechts/ eine Tochter/ genannt Johannet von Dreux, an Wilhelm le Roy, Herꝛn zu Chauigny, Bauſſonniere, Baſſes vnd Chillon vermaͤhlet.
Der zweyte Sohn auß dieſen Heuraht/ genannt Wilhelm le Roy, nahm zur Ehe Franciſca von Fontenay/ deß Herꝛn von S. Gaſſian vnd S.
Klaren Tochter: deſſen Soͤhn einer/ Guyon le Roy, General wieder die Engellaͤnder im Jahr 1512. mit Jſabellen von Beauual, Frawen zu Ocoich vnd Villeroye gezeuget Anna le Roye, Fraw zu Chillou, welche mit Frantz von Bleſſis, Herꝛn zu Riſcheliu/ im Eheſtand gelebet.
Deme zu Folg ſetzen wir/ daß Henricus II. Koͤnig in Engelland/ ſeine Tochter Leonora Alfonſo VIII. in Caſtilien vermaͤhlet/ auß welchem Heuraht Blanca, Koͤnig Ludovici IX. deß Heiligen Mutter/ vnd Berenguele, Alphonſi IX. Koͤnigs zu Leon Gemahlin entſproſſen/ die ein andere Berenguele gezeuget/ vnd Johañen von Bregne, Koͤnig zu Acra vnd Jeruſalem ehelichen beygelegt dieſes Johannſen Tochter Johannet von Beaumont, nahm zur Ehe Guy den Achten deß Namens/ Herꝛn zu Laual vnnd Vitre.
Deren Dritter Sohn war Andreas von Laual/ Herꝛ zu Louen/ welcher von Johanneten Frawen zu Pomereux zengte Johannſen von Laual/ Herꝛn von Bree: vnd dieſer vermaͤhlte ſich mit Franciſca/ Frawen von vnnd zu Gaſſelin, auß welchem Heuraht Johan von Laual/ Herꝛ zu Bree vnnd Chantoſeaux, ſampt ſeiner Tochter Guyonne von Laual kommen: vnnd zum Gemahl gehabt Franciſcum II. von Pleſſis, Herꝛn zu Riſcheliu/ welcher geſtalt deß Cardinals Genealogy/ von Vatter vnd Mutter ſich erſtreckt vnd beſchrieben findet.
Wir finden aber den Namen Pleſſis im Jahr 1201. deß Wilhelm von Pleſſis genannt wird der Valet, oder Edleknecht/ welche Ehr nur den jungen Herꝛn/ vnd Rittersſoͤhnen gebuͤhrte.
Sein Sohn hieß Johann von Pleſſis, vnd ward in Engelland durch Heuraht/ Graff zu Warwick: der ander Sohn vnd zwar der aͤltere war Peter von Pleſſis, zun Zeiten S. Ludwigs deß Neundten/ vnd ſahe Wilhelm von Pleſsis ſeinen Sohn/ vnd Peter von Pleſsis ſein Nefen.
Wilhelm von Pleſsis folgt dieſem ſeinem Vatter Peter/ vnnd wurd Ritter im Jahr 1340. zeugt von Charlotten von der Cellen/ Silveſtern/ der Eliſabethen Groin geheuraht/ vnd den Stam Riſchelin gepflantzt hat.
Sein Sohn war Geoffroy von Pleſsis, vermaͤhlt mit Perine von Clerembeau: welche Frantzen von Pleſsis gezeuget/ vnnd Louys von Clerembeau, der Perꝛinen Brudergeerbet.
Jhm folgte Frantz der ander von Pleſsis, ſo die Fraw Guyonne von Laual geheuraht.
Deſſen Sohn/ Frantz der Dritte/ nam zur Ehe Anna le Roy, wie droben gemeldet.
Eins vnder ihren Kindern hieß Ludwig/ vnnd blieb vor Arien: deſſen Sohn/ Frantz der Vierte/ ließ ſich ſehen im Treffen bey Moncontour, zog mit Henrico III. in Poln/ wurd hernach Grand Preuoſt in Franckreich/ erlangt das Ritterhalßband vom H. Geiſt Anno 1585. als vnſer Herꝛ Cardinal zur Welt kommen: war Henrico IV. ſehr lieb/ vnnd ſtarb Anno 1590. in der Belaͤgerung der Statt Pariß.
Dieſer Frantz von Pleſsis zeugte mit Suſannen von der Pforten/ Henry du Pleſsis, Feldmarſchalckeu: Frantz von Pleſsis, Cardinal/ Graffen zu Lion/ Primat in Franckreich/ Biſchoff zu Luçon/ endlich Ertzbiſchoff zu Aix in Prouence vnnd zum letzten Lyon.
Der dritte Sohn war Armand Johann von Pleſsis, Cardinal von Riſcheliu/ Duc & Pair in Franckreich.
Dieſer Cardinal verlohr ſein Vatter/ da er nur fuͤnff Jahr alt war/ geboren ſonſten in der Statt Pariß: anfangs ſtudierte er/ uͤbte ſich hernach in den Waffen/ ließ auch dieſe fahren/ vnd bekam von ſeinem Bruder das Biſtumb Luçon, im 21. Jahr ſeines Alters/ durch Diſpenſation/ welche Zeit vber er den Buͤchern gewaltig obgelegen/ die eingeſchlichene Mißbraͤuche verbeſſert/ die eingefallene Kirchen wieder auffgericht/ vnnd ein Buͤchlein/ die Chriſtliche Vnderweiſung genannt/ laſſen außgehen.
Nach Henrici IV. todt kam dieſer Cardinal nach Hoff/ das Leyd zuklagen/ weil der verſtorbene Koͤnig jhn pflegen ſein Biſchoff zunennen.
Er predigt etliche mahl mit groſſem Ruhm/ vnnd ward von der Cleriſey deputirt/ den Vortrag in dem Saal Bourbon vor den Staͤnden zuthun.
Auff daß man jhn nun bey Hoff halten kondt/ macht man jhn zum Grand Aumoſnier oder Almoßpfleger.
Bald wurd er verordnet nach Spanien/ die Strittigkeiten zwiſchen Spanien vnnd Mantua beyzulegen:
weil aber der Marggraff von Ankre vnder deſſen vmbkam/ vnd die Fuͤrſten ſich bey Hoff wieder einſtelleten/ gab man jhm die geheyme Secretariatsſtell/ ſo der Herꝛ von Villeroy biß dahin verwaltet/ vnnd wegen der Fuͤrſten quittiren muͤſſen.
Wie nun der Herꝛ Cardinal das ſchreckliche Exẽpel am Marggr. von Ankre geſehen/ forcht er ſich/ vnd begehrt ſein Abſchied: aber der Koͤnig gab jhm Stell vnder den Staads Raͤhten Wie auch die Koͤnigliche Fraw Mutter ſich nach Bloys, von Hoff begabe/ ſuchte der Cardinal jhr zufolgen/ weil er ein ſehr groſſes Vngewitter von ferꝛn kommen ſahe.
Vnd weil man auch Sorg truge/ er moͤcht mit der alten Koͤnigin etwas anſpinnen/ verfuͤgter ſich zu ſeiner Probſtey Cauſſay, dreyſſig Meilen von Bloys.
Vnd aber ſeine Neyder jhn ſo nahe nit leiden konden/ auch die alte Koͤnigin gern aller jhren trewen Diener beraubt hetten/ verfuͤgt er ſich nach ſeinem Biſtumb/ gen Luçon: vnnd wurd vnder einem Ehrentitel nach Auignon geſchickt.
Hie fing man an zuerkennen daß man ſeines Beyrahtens hochnoͤhtig wer/ als nemblich der Herꝛ von Luynes Conſtabel worden/ vnnd alle groſſe Herꝛn veraͤchtlicher weiſe hielte: darumb ſie die alte Koͤnigin zu Bloys angeſchrihen/ vnnd jhr herauß geholffen/ auch ein maͤchtig Kriegsheer auff die Beyn gebracht/ der Conſtabel vnnd der Koͤnig theten gute Gegenverfaſſung/ begehrten doch beyde ſchrifftlich an den Cardinal/ nach Angouleſine zuziehen/ vnnd dieſen Vnwillen beyzulegen: wie er dann die alte Koͤnigin dahin bracht/ daß ſie dem Koͤnig jhrem Sohn nachgeben vnnd die Fuͤrſten jhre Schuldigkeit erkennet/ auch zu Couſsiers ſelbſten Vnderꝛedung gepflogen/ vnnd dem Koͤnigreich wieder Ruhe verſchafft.
Wie nun der Cardinal der alten Koͤnigin nach zoge gen Pouques, macht man jhn vor vielen andern zum Verwalter der Sorbonna: allda er den Doctor Richern dahin gebracht/ daß derſelb etliche wenige Meynungen/ ſo auch dem Parlament zuſchaffen gaben/ fallen laſſen: im vbrigen wurd das gantze Gebaͤw nach der kunſt/ vnnd ſehr bequem zu dieſer vralten hohen Schul zugerichtet.
Weil nun der Koͤnig dieſes hohen Geiſtes Eyfer vnnd gluͤckliche Verꝛichtungen ſahe/ auch die alte Koͤnigin dieſen jhren trewen Diener wolt zum muͤglichſten befoͤrdert ſehen/ wurd er nach Hoff in das Cabinet/ vnd zum jnnerſten geheymſten Raht/ ja Verwalter deß Koͤnigreichs/ doch vnder deß Koͤnigs Namen/ beruffen.
Dann man ſahe wohl daß der Marggraff von Vieuuille, der nach dem Herꝛn von Piſieux, an deß Herꝛn von Luynes Stell war getretten/ zwar Fried vnnd Ruhe ſuchte/ aber einem ſolchen Laſt gar nicht gewachſen wer: zu deme auch nichts heymlich hielte/ vnd gegen jeder maͤnniglich ſich rauh vnd hochmuͤtig erzeigte.
Das allererſte Werck/ ſo der Cardinal vornahm/ war der Heuraht zwiſchen dem Printzen von Walliß in Engelland vnnd der Koͤniglichen Princeſſin Henriette Marie auß Franckreich: darbey er dieſe verſchiedene Abſehen hatte/ erſtlich den Heuraht von Spanien abzuwenden/ weil der Printz ſelbſt in Spanien war geweſen/ vnnd nach vielem Auffzug vnverꝛichter Sachen wieder abgezogen/ als die Spanier gar zu groſſen Vortheil auff Engelland/ wie vorzeiten mit der Koͤnigin Maria/ geſucht:
ob vielleicht eine Offenſion hierauß entſtehen koͤndte.
Zum andern/ die Catholiſche Romaniſche Religion in Engelland zuſtabiliren/ welches biß dahin durch mancherley Practicken nicht wollen angehen: jetzunder aber mit Willen geſchehen koͤnde.
Zum dritten/ daß der Catholiſchen hitziger Eyfer in Engelland wohl ſo viel anzedeln wuͤrde/ daß die Engellaͤnder einander ſelbſt in die Haar geriethen/ vnnd alſo den Frantzoͤſiſchen Waffen keinen Eintrag weder in Teutſchland/ noch in den Niederlanden/ oder auch in Franckreich thun koͤnden/ viel mehr ſich an Franckreich halten/ vnnd den teutſcheu Fuͤrſten zur vorigen Freyheit wieder verhelffen/ auch von den Rebelliſchen Hugonotten in Franckreich gaͤntzlich laſſen wuͤrdẽ.
Auch wußte er mit beydẽ Graffen auß Engelland/ von Carlile vnd Holland ſolcher geſtalt vmbzugehen/ daß ſie wegen der Religion keine Beſchwerlichkeit mehr machten.
Dann er hielt jhnen vor/ der Koͤnig wer der erſtgeborne Sohn der Kirchen/ vnnd koͤnd ohne Verguͤnſtigung deß Bapfts hierin gar nichts thun.
So ſolten auch der Koͤnig vnnd das Parlament in Engelland vber der Religion ſo gar ſteiff nicht halten/ weil ſie bey jhrem hohen Verſtand ſelbſt finden koͤndten/ daß ſich die Gewiſſen nicht zwingen lieſſen/ vnnd daß eben/ daher ſo mancher Auffſtand geſchehe.
Nun hatte bereyts der Ertzbiſchoff von Ambrun/ Frantzoͤſiſcher Geſandte/ in Landen ſelbſt/ mit Koͤnigs Jacobi gutem Belieben/ vber zwantzig tauſent Menſchen gefirmt.
Doch reyßte der Marggraff von Effiat zu jhm/ daß er das Parlament ſo gar hoch hierin nicht achten ſolte/ weil es mehrentheils Puritaniſch/ vnnd der Koͤniglichen Hoheit zu wieder were.
Als wurden die Heurahtspuncten den 10. Nov. 1624. in Pariß verglichen vnnd vnderſchrieben/ mit ſehr groſſem Vortheil der Catholiſchen in Engelland/ welche dadurch in Freyheit geſetzt/ nichts mehr zufoͤrchten hatten.
Das aller fuͤrnembſte war/ daß die Princeſſin/ vnnd kuͤnfftige Koͤnigin jhre Capellen/ Prieſter vnnd Hoffdiener/ auch deren Kinder Diener auß Franckreich ſelbſt wehlen/ vnnd kein andere/ als Catholiſche nehmen moͤchte/ die ſonſt niemand vnderwuͤrffig von jhr allein dependirten:
vnd die Kinder dreyzehen Jahr lang bey ſich behalten/ vnd nach Belieben aufferziehen moͤchte.
Welches dann vmb ſo viel mehr zuverwundern/ daß man nicht wegen der Religion/ ſondern wegen Staadsſachen der Jnfantin auß Spanien/ als ſie nach Pariß kommen/ alle Spaniſche Diener vnnd Damen genommen/ hiengegen aber Jnheymiſche vnnd Frantzoͤſiſche gegeben.
Doch wurd Pater Berule nach Rom/ wegen der Diſpenſation geſandt: der aber das Werck mehr ſchwerer gemacht/ als es an ſich ſelbſten/ vnd bey dem Roͤmiſchen Hoff/ der allzeit ſich groſſer Wichtigkeit vnnd Circumſpection annimbt/ gar nicht noͤhtig war: alſo daß der Frantzoͤſiſche Abgeſandt/ der Herꝛ von Bethune, auß Sorg/ es moͤchte das Parlament in Engelland den gantzen Handel vmbſtoſſen/ dem Bapſt vnd den Cardinaͤlen nicht nur die Notturfft vortragen/ ſondern auch zu End ſeiner Rede mit wenigem andeuten muͤſſen/ es hielten viel Schrifftgelehrten darfuͤr/ man koͤnde deß Bapſts vnbegruͤßt in dergleichen Faͤllen forthfahren.
Dem nach verſtarb Koͤnig Jacobus mitlerweil/ vnd wurd der Heurath zu Pariß durch den Hertzogen von Bouquingan vollzogen/ die Princeſſin nach Engelland gebracht/ vnnd im Jahr 1625. zu Endt deß Monats Junij dem Koͤnig beygelegt/ vnnd Koͤniglich gehalten.
Auß dieſem Heuraht erhielte gleichwohl Franckreich dieſen Vortheil/ daß den Hugonotten kein offentliche Huͤlff zukommen/ vnnd daß dieſelbe ſtarcke Parthey von auſſen Huͤlffloß zu Grund gerichtet werden koͤnnen.
Das zweyte Stuͤck/ ſo der Cardinal noch im Jahr 1624. verꝛichtet/ war der ernewerte Bund mit den Hollaͤndern.
Dann dieſelbten ſchickten die Herꝛn von Nortwick/ võ Paw vñ võ Eſten/ als Extraordinari Geſandten/ nach Compiegne zu dem Koͤuig/ vnd klagten/ daß jhre Feinde die ſo thewr erworbene Freyheit ſuchten zuvernichten/ darumb der Koͤnig den vorigen Bund mit jhnen ernewern/ vnd vber diß beyſolcher Noth ein anſehnliche Summ Geldts auch vorſchieſſen wolte.
Der Koͤnig zoge zu Gemuͤth/ daß ſeine Kron hiedurch nur deſto herꝛlicher ſeyn wuͤrde/ vnnd daß hie nichts wider die Gerechtigkeit vorgienge/ dieweil das Hauß Oeſterꝛeich bey Vernichtung der Fundamental Geſatzen der Provintzen ſich jhrer Obrigkeitlichen Hoheit ſelbſt verluſtigt gemacht/ die Hollaͤnder zu einer Gegenwehr genoͤhtigt/ vnnd alſo verſpielet.
Welches das Hauß Oeſterꝛeich bey den Tractaten Anno 1609. vnd im Schluß vom zwoͤlff jaͤhrigen Stillſtand der Waffen ſelbſt nachgeben/ vnnd geſtanden hette.
Darauff dann Engelland/ Dennmarck/ Schweden die mehrere teutſche Fuͤrſten/ vnd Hanſeſtaͤtte/ auch Venedig gangen/ vnd ſie vor eine freye Republic erkennet.
Der Cardinal thet noch hienzu/ die Hollaͤnder hetten ſich von mehr dann ſechzig Jahren her vmb gantz Europa/ ſonderlich vmb Franckreich hoch verdient gemacht/ daß ſie allein dem Spaniſchen Ehrgeitz widerſtanden/ vnd die Spitz abgebiſſen.
Vnd da der Koͤnig den Graubuͤndern Huͤlff zuleyſten gedaͤchte/ koͤndte dieſe ſtarcke Diverſion die Spaniſche Macht/ den Frantzoͤſiſchen Waffen zum Vortheil/ von einander halten.
Vber diß alles hatte Henricus IV. ſich ſehr wohl bey dieſer Buͤndnuß in ſeinen euſſerſten Noͤhten befunden: wann dann niemand wiſſen koͤnde/ was Gott nochmahlen vber Franckreich verhengen wuͤrde/ hette man allhie die beſte Gelegenheit ſich einer gewiſſen Huͤlff ins kuͤnfftige zuverſichern.
Man vergliche ſich daß der Koͤnig jhnen in dreyen Jahren drey Millionen zweymahl hundert tauſent Pfund mit dieſem Bedieng ſolte vorleyhen/ daß ſie die Erſtattung in den erſten dreyen Jahren nach geendetem Krieg theten: daß ſie ohn ſein Wiſſen vnd Verwilligung mit keinem Staad Fried oder Anſtand machen ſolten.
Vnd da jhre Mayeſtaͤt außgerüſtete Orlogſchiff haben muͤſten/ ſie dieſelben vmb billichen Preyß entweder verkauffen/ oder darleyhen ſolten.
Vnnd da jhre Mayeſtaͤt den Krieg anfing die Helfft gemeldter Geldter zuerſtatten/ oder biß zu Abtrag der gantzen Summ/ mit jhren Schiffen zudienen/ auch die Frantzoͤſiſche vnderhaltene Voͤlcker in ſolchem fall biß nach Calais oder Diepen zulieffern/ gehalten weren.
Das dritte Stuͤck/ darin der Cardinal ſeine Weißheit ſehen ließ war/ daß er den Oberſten Ornano wieder auff freyen Fuß brachte.
Dieſer Oberſte war deß Hertzogen von Orleans Gubernator/ vnnd lag dieſem jungen Herꝛen an/ deß Koͤnigs Kaltſinnigkeit ſo ſtillſchweigend nicht vorbey zulaſſen: es war aber ſein Jntent/ jhm einen Anhang zumachen/ vnnd in truͤbem Waſſer zufiſchen/ ſo ferꝛn/ daß er ſich auch etwas wichtiges vernehmen ließ/ wie der Marggraff von Vieuuille, ſo nach dem Herꝛn von Piſieux deß Koͤnigs Staad verwalten/ anbrachte.
Well nun hierauß kein geringes Vnheyl entſtehen koͤnnen/ meynte der Cardinal/ man ſolte den erſtẽ Fehler/ wañ man ſie auff jener Seit erkeñete/ vñ auff dieſer verhindern koͤndte/ vberſehen/ zumahl ſolches zu groſſer Trew ins kuͤnfftige dienete: daß der Oberſt Ornano zu hoch geſtiegen/ vnnd alſo den Schwindel bekommen.
Darumb befahl der Koͤnig/ daß der Oberſt in ſein Gubernament/ nach Ponthaint Eſprit ſich verfuͤgte.
Wie aber der Oberſt ſich auff ſeinen Herꝛn verließ/ vnnd nicht meynte/ daß man alles in Kundſchafft bracht hette/ vermocht er ſeinen Herꝛn/ vor jhn zubitten/ oder zubochen/ daß er bey Hoffbleiben moͤchte.
Der Koͤnig aber ließ ſich durch keine Bitt/ wie jnſtaͤndig vnnd hefftig es auch von ſeinem Herꝛn Bruder geſchahe/ von ſeiner Reſolution abwenden/ dieweil jr beyder enge Freundſchafft ſich ſonſten trennen koͤndte/ vnnd Ornano ſelbſt nicht verſtuͤnde/ in was vor Gefahr er ſich ſteckte/ demnach befahl/ man ſolte dieſen vnbeſonnenen Oberſten in die Baſtille ſetzen/ vnd vber wenig Tage auff das Schloß zu Caën fuͤhren.
Das Gefaͤngnuß ſtund jhm vbel an/ vnnd erſucht den Cardinal/ jhm wieder herauß zuhelffen/ welches auch geſchah/ aber nach dem der Marggraff von Vieuuille in Vngnad war gefallen.
Dann der Koͤnig gab jhm vorige Stell wieder/ vnnd trawte feinem vielfattigen Verſprechen/ regaliert jhn auch mit einer anſehnlichen Summa Gelds.
Dannoch vergaß er ſeiner ſelbſt/ vnd miſcht ſich in der Damen Wirꝛweſen/ die jhm in die Ohren blieſen/ jederman foͤrchtete jhn/ wegen ſeines Herꝛn.
Dadurch wuchs jhm das Hertz/ daß er auß geben doͤrffen/ wann man jhm nicht ein Marſchalckſtab gebe/ wolt er/ etlichẽ Fuͤrſten Zugefallen/ ſeinen Herꝛn vom Hoffmachen weichen.
Wie ſolches vorkam/ gedacht der Koͤnige jhn auß dem Weg zuraumen/ oder doch wohl zuverwahren/ auff daß nicht was aͤrgers darauß entſtuͤnde.
Aber der Cardinal erinnerte jhn ſeiner Clementz/ zumahl auch man nach einem ſolchen Ehren Ampt/ jhn mit deſto groͤſſer Schmach koͤnde hienſtecken/ im fall er ſich gar nicht beſſern wolte.
Wie nun der Cardinal ſahe/ daß die alte Koͤnigin an der Regierſucht noch kranck gienge/ braucht er all ſein Wohlredenheit/ jhr zuerweiſen/ daß ſie von dem Regiment dermahleins ſolte ablaſſen/ ſo wuͤrde aller Argwohn bey dem Koͤnig von ſich ſelbſten fallen/ welches auch endlich gerahten/ vnnd ein kleine Zeit gut gethan.
Nach der Koͤnigin war der Hertzog von Orleans der hoͤchſte vnnd nechſte/ welchen der Oberſt Ornano, nunmehr Marſchalck gubernierte:
Nun wolte die alte Koͤnigin niemand neben dem Koͤnig wiſſen/ vnnd wo ſie den Koͤnig nicht ſelbſt moͤchte regieren/ doch ſein Ohr vnd Gemuͤth allein beſitzen.
Darumb koſtet es viel Muͤhe/ biß der Koͤnig mit jhrem Belieben ſeinen Bruder auch vmb etwas zu wichtigen Geſchaͤfften zoge.
Den- noch giengen die heymliche Verbuͤndnuſſen wider jhn forth: darumb thet er ſich nach Fontanieblau/ auff das Luſthauß/ die heymliche Practicken in einem engen Bezirck beſſer als in dem Getuͤmmel zu Pariß zuvermercken.
Vor allen Dingen ſahe vnnd hoͤrte der Koͤnig ſelbſt/ wie der Marſchalck Ornano den Hertzogen von Orleans manchmahl ein gantze Stunden lang vornahm/ von dem bevorſtehenden Heuraht/ zwiſchen jhm vnd der Princeſſin/ vnnd Erbin Maria von Monpenſier, abwendig machte:
vnd den Koͤnig ſelbſt kitzelte/ in dem er jhn doͤrffen vermelden/ wer zu deß Hertzogen von Orleans Heuraht rahte/ meyne es mit dem Koͤnig nicht trewlich: angeſehen die Kinder ſo kommen wuͤrden/ jedermans Gemuͤth nach ſich/ von dem Koͤnig abziehen ſolten.
Aber der Koͤnig ſahe nur auff deß Marſchalcks falſchen Sinn/ vnd ließ jhn nach geendigter Jacht durch den Hauptman Hallier greiffen/ vnnd nach Bois de Vincennes fuͤhren/ allda er bald hernach/ auß Verhaltung ſeines Waſſers geſtorben.
Der Koͤnig ließ ſich nichts anders mercken/ als daß er an die Fraw Mutter ſchrieb/ es wer geſchehen/ weil er zwiſchen jhm vnnd dem Hertzogen von Orleans wollen Vnfug anſtellen.
Vnd eben dieſe Antwort gab er auch gemeltem ſeinem Bruder/ welcher nicht vnderlaſſen kondt/ ſein Vnwillen mit dieſer Gegenrede zubezeugen/ da er ſolches vor wahr wißte/ wolte er jhn ſelbſt vor Gericht anklagen vnd verfolgen:
doch muͤßte man nothwendig Achtung geben/ daß nicht etwan ſeine Feinde jhm dieſes Bad faͤlſchlich zugerichtet hetten.
Was aber eygentlich vor wichtige Sachen damahls gekochet worden/ wird der Graff von Chalais mit der Zeit entdecken/ vnnd mit dem Kopff das Gelach bezahlen/ vnnd weil die Engellaͤndiſche Geſandten/ ſich wegen verzogener Diſpenſation deß Bapſts vber den Heuraht/ etwas lang bey Hoff hielten/ gab es allerhand heymliche Practicken bey den Damen/ darumb auch die von Veruet auß Befehl deß Koͤnigs ſich von Hoff/ neben etlichen andern/ in die Einſame begeben muͤſſen: daruͤber ſchier das gantze Frawenzimmer dem Cardinal ſpinnen feind worden/ als mißgoͤnnete er jhnen die frewdige Zuſammenkunfften.
Gleichwohl iſt ſich zuverwundern/ wie der Cardinal alle dieſe Heymlichkeiten erforſchen/ vnd erſinnen/ der junge Koͤnig aber verſchweigen/ jhnen das Maaß gantz voll geben/ vnnd die Garn/ daß ſie ſelbſt hienein gefallen/ ſo wohlſpannen koͤnnen.
Das vierte Stuͤcklein/ einer ſonderbahren Klugheit ließ der Cardinal darin ſehen/ daß er dem Koͤnig an die Hand gab/ wie er die hohen Aempter ſolte bey Hoff anordnen.
Dann als der Koͤnig die Augen je laͤnger je mehr auffthet/ ließ er den Marggraffen von Vieuuille fahren/ vnnd jhm deß Cardinals Manieren zum beſten gefallen: ja er befahl/ man ſolte gedachten Marggraffen zu S. Germain greiffen/ nach Amboiſe fuͤhren/ vnnd gefangen ſetzen: die Vrſach ſchrieb er ſelbſt an das Parlament/ daß derſelb die in ſeiner gegenwart gefaßte Reſolutionen geaͤndert: mit den Abgeſanden/ ſo ſich bey jhm hielten/ wider ſein Befehl tractirt: zu vnderſchiedlichen mahlen den jenigen Haß/ ſo er auß eygenem Widerwillen gegen einem oder dem andern erweckt/ auff jhre Mayeſtaͤt verſchoben:
vnnd endlich alſche Nachricht erdacht vnnd beygebracht/ damit jhre Majeſtaͤt ſich vor denen ſchewen ſolten/ die jhm zu groſſer Confidentz Vrſach geben hetten/ weil nun der Koͤnig jhn ſelbſt gewarnt/ er ſolte anderſt verfahren/ vnd ſeine Verordnung fleiſſiger beobachten/ auch in Worten vnnd Wercken behutſamer gehen/ vnnd alle groſſe Herꝛn bey Hoff jhm durch ſeinen hochmuͤtigen Geiſt/ vnd dann/ daß er die Koͤnigliche Donationes hinderhalten/ auch neben ſeinem Schwigervatter auß dem Koͤniglichen Schatz groſſe Summen entwendet/ hat man jhm leicht dieſen Stein ſtoſſen koͤnnen.
Weil er aber auch vber die Finantzen geſetzt war/ mußte dieſelbe Stell wieder verſehen werden.
Der Cardinal gab den Raht/ weil es damit viel ein andere Beſchaffenheit hette/ als mit der Heymlichkeit eines Staads/ moͤchte der Koͤnig vor einen/ jhrer zween anſetzen/ damit der Eyfer gegen einander ſie im rechten Gelayß hielte: vnd ſolche Leuth wehlen die auffrichtig vnnd from weren/ auff daß zum wenigſten einer getrew bleibe: ſolche muͤſten alte verſuchte Maͤnner ſeyn/ wegen deß Anſehens bey dem Volck vnnd der Sparſamkeit/ ſo das Alter mit ſich bringt: nicht zu arm/ noch zu maͤchtig:
ſondern ordentlicher Haußhaltung gewoͤhnlich.
Vnd hierzu wurden vorgeſchlagen vnnd benamt die Herꝛn von Champigny vnd von Marillac.
Wie nun deß Marggraffen von Vieuuille Vngluͤck dieſe zween herfuͤr gezogen/ alſo hat der Todt den Cantzlar in Franckreich/ den Herꝛn von Sillery hiengenommen/ vnnd dadurch den Siegelverwahrer/ den Herꝛn von Haligre, hoͤher ans Bret/ vnnd auff den leeren Stul gebracht.
Deß Cantzlers Vngnad wurd von etlichen dem Marggraffen von Vieuuille, als der kein dapffern Mann vmb ſich leiden koͤndte: von andern dem Cardinal zugemeſſen/ als ob er nur ſeine Creaturen/ vnnd kein andere in hohen Aemptern zuſehen jhm vorgenommen hette.
Es war aber weit gefehlt bey dieſem Vmbwechſel/ vnnd verſtunde Haligre ſelb wohl vnder der Hand/ daß jhm deß vorigen Cantzlers Schuhe nicht gerecht waren/ vnnd daß ſich der Cardinal ſeiner halb ſchaͤmete/ auch deßwegen jhn offt ließ zu ſich kommen/ die ſchlaffende Frombkeit in den vielfaltigen Geſchaͤfften auffzumuntern/ vnd abzuſchleiffen.
Wie jhm dann der Koͤnig bald hernach das Siegel nahm/ vnnd dem Marillac vbergeben/ weil er dem Monſieur nicht vnder Augen ſagen doͤrffen/ dem Ornano wer recht geſchehen.
D’ Effiat kam an Marillac Stell.
Was aber nicht im Sack iſt/ kan man ſchwerlich drauß bringen/ vnnd ſagte jener: der Eſel iſt fromb/ vnnd nichts mehr/ darumb kompt er gen Hoff/ wann er ſoll Saͤck tragen/ ſonſt laͤßt man jhn wol hinder dem Zaun Diſteln graſen.
Nach dieſem gieng es an die Finantzen: vnnd iſt in Franckreich jederzeit geſchehen/ daß die Verwalter der Koͤniglichen Einkommen in wenig Zeiten vbermaͤſſig reich worden/ Herꝛſchafften an ſich erkaufft/ Kinder mit groben Summen verheuraht/ vnnd ein herꝛlichen Staat gefuͤhret/ aber wenig im Koͤniglichen Schatz gelaſſen.
Wie nun der Herꝛ von Marillac, deme die Ruhe ſein Lebtag verdrießlich geweſen/ dieſe Auff ſicht neben dem Herꝛn Champigny bekommen/ griff er den Handel friſch an/ vnd bracht dem Koͤnig die biß dahin gepflogene Rencken heyß fuͤr/ daß groſſer Zorn entſtund/ vnnd jhnen allen/ ohne vnderſcheyd die Koͤpffe wackelten.
Der Cardinal gab den Raht/ der Koͤnig ſolte auß allen Parlamenten die aller Gewiſſen haffteſte beſchreiben/ vnnd zu dieſem Ende neben etlichen auß der Rechenkammer/ vnnd von dem Supplications Ampt niederſetzen: welche dann vber ſechs Monat beyſammen blieben/ vnd manchem ein Schweyßbad ohne Hitz zubereytet.
Wie aber das Vngluͤck jhrer ſo gar viel ergriffe/ ließ ſich der Cardinal bewegen/ daß er den Koͤnig zur Clementz beredet/ welcher auch daran vergnuͤgt blieb/ daß ein einiger ſeinen Geitz mit dem Strick/ vnd etliche wenige neben jhm in der Copey (weil ſie das Original auß dem Land getragen) bezahlet/ alle andere aber an dem Beutel ſehr ſtarck zur Ader laſſen muͤſſen.
Das fürnembſte war/ daß der Cardinal die Verordnung that/ daß dieſe Kammer vber die Finantzen ſolt jede zehen Jahr gehalten werden/ welches manchem ein Ruͤckdencken machen ſolte.
Zum andern muͤſten die angezaͤpffte ſelbſtenden Vorſchlag thun/ aber das euſſerſte zugewarten haben/ wie dieſem Vnheyl vorzukommen/ vnnd die Finantzterer im Zaum zuhalten weren/ daß kein Betrug nicht koͤnde vnvermerckt vorgehen.
Etliche hielten dieſe Procedur vor vnguͤtlich/ als hette man Veſpaſiani Exempel hierin wollen folgen/ der einen duͤrꝛen Schwam an ein feucht Orth legt/ vnnd wohl ließ Waſſer an ſich ziehen/ aber bald druckte/ daß er wieder duͤrꝛ wie zuvor worden.
Es muß ja in dieſen Haͤndeln ſeine ſonderliche Rencken vnd gantz verborgene Gaͤnge haben/ weil Ariſtides wegen bekandter Gerechtigkeit ein ſehr beruͤmbter Mann/ von ſeinen Amptsgenoſſen/ denen er das zugreiffen nicht wollen verſtatten/ wegen geraubten gemeinen Geldts angeklagt/ von dem Volck verdampt/ vnnd auff etliche Jahr der Statt verwieſen worden.
Als er nun wiederkam/ vnnd das vorige Ampt wieder bedienen ſolte/ weil man anfieng den Betrug zumercken/ blieb er zwar ſelbſt fromb/ ſahe aber ohne erinnern vnd abmahnen durch die Finger in allen Stuͤcken/ vnnd wurd eben deßwegen bey abgelegtem Ampt von ſeinen Geſellen zum allerhoͤchſten geprieſen: welches er dem Volck zur Nachricht nicht verſchweigen wollen.
Das fünffte Muſter einer ſonderlichen Klugheit an dem Cardinal verſpuͤrte man darin/ daß er den Koͤnig zu Eroberung deß Veltlins gebracht.
Nun iſt zuwiſſen/ daß das Veltlin/ wie ein langer dieffer vnnd breyter Graben vnden am Alpengebuͤrg gegen Jtalien ligt/ zwantzig Meilen lang/ vnd eine Meil breyt/ ſonſten vnder der Graubuͤndner Hohen Obrigkeit.
Franckreich wurd jhr Schutzherꝛ/ bey den Kriegsvbungen in Jtalien/ vnd ließ dieſelbe Gerechtigkeit vnder Ludovico XII.
vnd Henrico IV. ernewren.
Wie aber die Religion auch deren Enden von vielen wurd geaͤndert/ gab es Verbitterung/ Mord vnd Wuͤrgen/ daß man von Anno 1617. biß 1621. neunmal ſie vnder vnd gegen einander ſelbſt in den grimmigen Waffen geſehen/ da bald eine/ bald die andere Parthey die Oberhand bekommen/ vnd doch nicht lang erhalten/ aber die Haͤnd im Blut gewaſchen.
Endlich ſuchten die Catholiſchen Schutz vnnd Huͤlff bey dem Spaniſchen Gubernator zu Mayland/ vnd bey Ertzhertzog Leopolden: die dann vngeſeumbt ſich der Gelegenheit bedient in das Thal eingefallen/ vnd das Voͤlcklein im Zaum vnd vnder den Sporen zuhalten/ allenthalben Veſten vnnd Schantzen gebawt/ auch ſtarcke Beſatzungen eingelegt.
Welches ſie vmb ſo viel freyer thun wollen/ weil von alters her/ diß Thal nach Meyland gehoͤrig geweſen: vnnd die Schweitzer neben den Graubuͤndnern An. 1512. dem Frantzoſen entzogen/ vnd Hertzog Maximilian zu Mayland eingeraumbt.
Dann dieſer Hertzog gab den Schweitzern die Graffſchafft Bellens, die Aempter Louuerſe, Lugarie, Mendruſe vnd Meyenfeld: den Graubuͤndnern aber das Veltlin/ vnd die Graffſchafften Wone vnd Cleve/ zu ewigen Zeiten: darinnen aber die Voͤgte gemeiniglich ſehr vbel gehauſet/ vnd die Veſtung Fuentes zubawen Vrſach geben.
Weil nun dieſes Laͤndlein der fuͤrnembſte Paß iſt zwiſchen Teutſchland vnd Jtalien/ gedachte der Cardinal deß Spaniers Beginnen muͤßte mit der Zeit der Kron Franckreich zu Schaden gereychen/ vnd verſchuff/ angeſehen der Koͤnig damahlen mit den Hugonotten verwirret war/ vnd keine Verfaſſung vor frembden Lande nicht wohl thun konde: zu deme auch allen Glimpff auff ſeine Seit ziehen wolte/ daß der Marſchalck Baſſampiere deßwegen ein extraordinari Bottſchafft/ nach Spanien verꝛicht/ vnd die Tractaten zu Madrill mit groſſer Muͤhe ſo weit gebracht/ daß den Catholiſchen im Veltlin mehr Freyheit gedeyhen/ die Schweitzer aber dieſelben Tractaten Handzuhaben ſich verpflichten ſolten/ welches ſie hernach Weitlaͤufftigkeit zuverhuͤten/ vnd newen Haͤndeln vorzukommen/ nit leyſten wollen: alſo daß durch neben Tractaten dieſer Paß dem Spanier vnd dem Hauß Oeſterꝛeich offen geblieben/ daruͤber Saphoyen/ Venedig/ vnnd alle andere Staͤnde/ ſo an Oeſterꝛeich nicht hafften/ gewaltig geeyffert/ vnd bey dem Koͤnig in Franckreich geklaget/ auch endlich einen Bund gemacht/ das Laͤndlein in vorigen Stand wiederzubringen.
Wie nun Spanien in den Niederlanden beyde Haͤnd voll zuthun hatte/ vnd das teutſche Vnweſen noch gantz verworꝛen ſahe/ ſchlug er vor/ die new erbawte Veſten dem Bapſt Gregorio XV. biß zu Außtrag dieſer Spaͤhn/ in Handen zuſtellen: dazu Franck nich doch endlich verſtehen wollen.
Vnder deſſen tractirten auff Frantzoͤſiſcher Seiten der Commenthur von Sillery, vnnd auff Spaniſcher Seiten der Hertzog von Paſtrana, in deme Vrbanus VIII. zum Biſtumb kommen/ da Sillery, vielleicht auß Verdruß/ daß ſein Bruder nit mehr Cantzlar ſeyn ſolte/ dieſes vberſehen/ daß er eingewilligt/ dieſer Paß ſolte dem Spanier nur allein zu ſeinen Niederlaͤndiſchen Kriegen offen ſtehen: welches bey Hoff ſehr vbel auffgenommen/ vnnd nicht behelligt/ er aber zu ruͤck beruffen/ vnnd an ſeine Stell der Herꝛ von Bethume verordnet worden.
Der Bapſt hatte ſein Abſehen auff die Religion/ welche auch Spanien beſtes fleiſſes wuſte vorzuſchuͤtzen:
ſo beobachtet Franckreich die Religion/ vnnd die Policey.
Hie gab es mancherley Vorſchlaͤge/ welchen aber Franckreich jmmerzu begegnete/ auch dem Bapſt ſein gethane Speſen zuerſtatten/ ſo wohl als Spanien thun koͤnde/ verwilligte: biß endlich der Marggraff von Cæuuares Ordre bekam/ in Schweitz Voͤlcker zuwerben/ vnnd die vertriebene Graubuͤndner an ſich zuziehen/ wie dann mit Wunderpracticken er etliche tauſent auffgebracht/ vnnd vber die verwaigerte Paͤßeintzelen oder mit Gewalt gefuͤhrt/ nach dem er hieden Weg mit Kronen eben gemacht/ dort vnverſehens durchkommen/ an einem andern Orth ſich ſchroͤcklich erzeyget: in dem die Kron Franckreich mit dem Hertzogen in Saphoyen/ vnnd den Venetianern ſich verglichen/ vnnd einen Bund gemacht/ vnnd alſo in das Veltlin gefallen/ auch alles/ biß auff die Veſte Riua vberwaͤltiget/ doch den Baͤpſtiſchen Fahnen allen Reſpect erwieſen.
Die Spanier lagen eben vor Breda in Niederland/ vnnd konden kein merckliche Huͤlff thun:
ſo achtet man deß Bapſts querulieren auff Frantzoͤſiſcher Seiten nicht/ vnd ließ ſein Geſandten Bernardino Nary vnverꝛichter Sachen/ wie auch endlich den Cardinal Barbarini wieder hienziehen/ weil die Tractaten zu Madrill nicht wolten vollzogen werden:
dann der Bapſt/ als ein gemeiner Vatter/ ſich vnpartheyhiſch erzeygen/ vnd vnder dem Schein der Religion die Weltliche Hohe Obrigkeit nicht ſchwaͤchen/ oder gar vmbſtoſſen ſolte: zumahl der Spanier vnder dem ſcheinbaren Vorwand der Religion der Kron Franckreich ſehr nach theiliche Sachen vornehme/ welche Sachen die Religion im geringſten nicht betreffen kondten.
Doch gab es ein Stillſtand auff etliche Monat/ ſo aber nach Vbergab der Veſten Chiuenne angefangen/ vnd der Veſten Riua zu gut kommen.
Spanien wolte hie nicht feyern/ bracht die vbrige Staͤnde in Jtalien zu einem Gegenbund/ machte groß Weſen von Vndertruckung der Catholiſchen/ vnd Befoͤrderung der Ketzer/ ja von dem Frantzoͤſiſchen Joch vber gantz Jtalien/ ſampt einer zukuͤnfftigen vbergroſſen Kriegsverfaſſung.
Aber Franckreich achtet ſolches alles nicht/ auſſerhalb daß Spanien die Hugonotten/ ſonderlich die Roſcheller in jhrer Rebellion ſtaͤrckie.
Zuverwundern/ daß der Cardinal/ als ein Seul der Roͤmiſchen Kirchen/ der Religion vngeachtet/ wegen eines einigen Paß/ vnnd etwan ſeines Koͤnigs eytele Reputation bey den Außlaͤndiſchen zuerhalten/ den Ketzern vorgeſtanden/ da doch ſonſten vmb der Kirchen Nutzen willen aller andere Reſpect faͤllt/ vnd wohl ein geleyſter Eyd vnbuͤndig wird.
Doch moͤchte er etwan im Conclaue zu Rom/ als im Cabinet zu Pariß reden wollen.
Einmahl vor all/ diß Veltliniſche Weſen gab genugſame Anzeigung/ daß Franckreich vmb ſich greiffen/ vnnd den Spaniern mit der Zeit die Spitz biethen wuͤrde: darumb auch Spanien allenthalben maͤchtige Fuͤrſehung auff kuͤnfftige Faͤlle thun muͤſſen/ vnd bey dem teutſchen Vnweſen ſich nicht allerding herauß laſſen doͤrffen.
Der 3. Diſcurß.
Von deß Graffen von Manßfeld Practicken: deß Hertzogen von Saphoyen Krieg wider Genua/ vnd Fried.
Der Hollaͤnder Begehren abgeſchlagen.
Der Hugonotten Frieden beſtetigt.
Von Vnwillen zu iſchen dem Frantzoͤſiſchen vnd Engellaͤndiſchen Hoff.
Wie Lothringen ein Manns Lehen ſey: vnd Verdun beveſtigt worden.
Wie der Cardinal den Proteſtirenden in Teutſchland Huͤlff gethan.
Wie ein groſſe Conſpiration wider den Koͤnig entdecht/ vnnd geſtrafft worden.
DEr Graff von Manßfeld gedachte ſich groß zumachen/ ſahe aber das Boͤhmiſche Weſen auff Pfaͤltziſcher Seiten zu truͤmmern gehen/ vnnd vermeynte der Sachen zuhelffen/ wann er gantz Europa wider das Hauß Oeſterꝛeich auffwickelte:
darumb zog er auß Teutſchland/ nach Franckreich/ Dennmarck vnnd Engelland/ ſuchte Siebenbuͤrgen ins Spiel zubringen/ vnnd Schweden auffzuwickeln: erlangt aber ſo viel/ daß der Cardinal Riſcheliu ſein vorgeben/ von deß gantzen Hauſes Oeſterꝛeichs Erb Vereynigung/ vnd vorgenommener Monarchy gefaſſet/ deme nach gedacht/ vnnd zuwiderſtreben angefangen.
Ergedachte zwar die Proteſtanten/ als Engelland/ Dennmarck/ Schweden/ die Evangeliſchen in Teutſchland/ ſampt den Hollaͤndern vnder einen Hut zubringen/ aber vergeblich: weniger vermogt er den Koͤnig in Franckreich/ ſampt dem Hertzogen von Saphoyen vnd den Venetianern zu dieſem Bund zubereden/ ob ſchon die Sach jhnen ſampt vnnd ſonders noͤhtig vnnd thunlich vorkam/ auch etlicher maſſen beſchloſſen wurd.
Weil aber die Lutheraner vnd Calviniſten vnzeitiger weiſe gegeneinander eyferten/ welches jhme der Kayſer wohl wiſſen zu Nutz zumachen/ vnnd die obberuͤhrte Catholiſche Staͤnde ſich vor dem Roͤmiſchen Stul foͤrchten mußten/ auch ein jeder ſein beſonder Abſehen hatte/ vnderhielte man zwar das gute Vertrawen/ macht aber nichts Werckſtellig: auſſerhalb was droben von dem Bund zwiſchen Franckreich/ Saphoyen vnd Venedig/ wegen deß Veltlins vorgangen.
Nun vermerckte der Cardinal ſehr wohl/ daß es vbel ſtehen ſolte/ wann Franckreich ohne wichtige Noth mit Spanien zubrechen kaͤhme: gieng derowegen auff der Spaniſchen Fußſtappen/ welche nicht den Frantzoſen/ ſondern deſſen Freunde im Veltlin angegriffen/ vnnd demnach wieder den letzten Bund nichts mißhandelt hetten: alſo gedachte er ſich an die Statt Genna zumachen/ damit er im Veltlin nicht leichtlich koͤndt vberfallen werden/ wie er dem Spanier den Paß nach Teutſchland verſperꝛete: die Gold grub allhie verderbete: vnd ſonderlich die alte Gerechtigkeit deß Frantzoͤſiſchen Schutzes vber dieſe Statt ernewerte/ demnach dieſen Exceß wie jhn Spanien nennen moͤchte/ gegen dem Veltlin hielte.
Dieweil aber Saphoyen vor allen andern den beſten Vorſchub/ vnd im widrigen den groͤſten Schaden thun kondte/ beſonne man ſich/ denſelben Hertzogen ſolcher geſtalt in dieſen Handel zuflechten/ daß er ſo leichtlich nicht zuruͤck gehen/ oder von der Farb hette fallen ſollen.
Zu ſolchem Endt machte man jhn zum General/ oder ließ jhn mit Huͤlff der Frantzoͤſiſchen Waffen/ ſein habendes Recht verfolgen: wie er dann in einem Manifeſt ſich beklagte/ Genua haͤtte die Graͤntzen verꝛuckt vnd jhme Abbruch gethan: das Lehen Zukarell eingezogen/ vnnd ſeinem Contrafait viel Vnehr angethan.
Venedig wolt kein Theil am Fladen haben: aber alle andere Staͤnde/ ſonderlich Rom/ gerieth durch ſolche Kriegs Verfaſſung in groſſen Schrecken/ biß man ſahe/ warauff es gemuͤntzet war.
Doch ſchickte der Bapſt ſein Nefen/ den Cardinal Barbarini nach Franckreich vnnd Spanien/ zuverhuͤten/ daß ſolche geringe Haͤndelkein Hauptweſen verurſachen koͤnden.
Es wurd aber hiemit wenig außgericht.
Darumb fuhren die Feldoberſten/ als der Hertzog vnnd der Printz von Saphoyen: wie nicht weniger der Conſtabel Leſdiquieres, vnnd deſſen Tochterman der Marſchalck von Crequy forth/ eroberte das nothveſte Schloß Gauy, ſchlugen den Neapolitaniſchen Secourß/ die Modenſer vnd Parmeſaner bezwungen V nitimeilia, ſampt dem Caſtell.
Es kamen aber bald teutſche Voͤlcker/ dem Hertzog von Feria/ Gubernatorn in Mayland zu Huͤlff/ ſo nahet ſich auch der Marggraff de Santa Croce mit ſeiner Floth/ vnd fiel eine Seuch vnder die Frantzoſen: wie nun vber diß der Hertzog von Saphoyen nit alles thet oder thun kondte/ was zu Vnderhaltung einer ſolchen Armee vnvmbgaͤnglich in frembden Landen wurd erfordert/ gieng ein Orth nach dem andern wieder verlohren: dazu dann der Eyfer zwiſchen dem Hertzogen vnnd dem Conſtabel herfuͤr brande/ alſo daß der Duc de Feria gut machen hatte/ vnd ein Orth nach dem andern wieder eroberte/ ja gar in Mont ferꝛat einfiel/ vnd das Landverderben dorthin zoge.
Darbey man lernen koͤnte/ was Buͤndnuſſen gelten oder nutzen/ ja wie man Krieg ferꝛn von vnſern Landen fuͤhren ſolte.
Aber der Marggraff von Vignolles fuͤhrte zwiſchen ſechs in ſieben tauſent Mann vber das Gebuͤrg.
Dan- noch lagen die beyden Armeen vor Verrue, einer kleinen Statt auff dem Po/ welche ein ſehr veſtes Schloß auff einer hohen Spitzen deß Bergs beſchuͤtzte/ mehr dann drey Monat lang/ weil die Vnirten tauſent Mann hienein gebracht hatten/ alſo daß die Spanier wohl ſechs Stuͤrm verlohren/ ſo wolten die Minen jhnen auch nicht gluͤcken/ vnnd vberſchwemmete der Po ein Theil jhrer Lauffgraͤben/ daß das Geſchuͤtz im Koth ſtecken blieb.
Darumb theten die Frantzoſen ein Treffen/ vnnd eroberten alle Schantzen: wie nun auch die Viures mangelten/ brach Don Gonzales de Cordoua naͤchtlicherweil in der Stille auff/ vnnd beklagte zum hoͤchſten/ daß er vor einem ſolchem Schwalben Neſt ein Armee von viertzig tanſent Mann vernichtet hette.
Jm Velilin ſtaͤrckten ſich die Spanier/ als der von Pappenheim ankommen: aber der Cardinal ließ Frantzoͤſiſche vnd Schweitzeriſche Regimenter dem Marggraffen von Cœuures auch zuziehen/ welcher vnder andern auch Chaumont eroberte/ vnd Morbeigne allein/ wegen vber groſſer Verwahrung ligen lieſſe.
Vnder deſſen hette der Hertzog von Saphoyen tauſent Luft/ wegen deß Landverderbens ſich an den Spaniern zuraͤchen/ vnd in das Milaneſiſche einzufallen/ weil aber der Conſtabel nicht wolte/ vnnd ſich nach Grenoblen begab/ den Marſchalck von Crequy aber nach Hoffſchickte/ beſorgte der Hertzog von Saphoyen/ man moͤcht jhn in der Bruͤhe laſſen/ vnnd ließ durch ſeinen Sohn den Printzen es ſo weit am Hoff treiben daß man den Krieg ſolte forthfuͤhren/ vnnd jhm das Generalat laſſen.
Doch kahm der Herꝛ von Fargis darzwiſchen in Spanien/ daß man ſich zu den Tractaten zu Mouſon verſtunde.
Dieſelben hatte der Graff von Oliuares angeſponnen/ vnnd eylfertig zu dieſen dreyen Hauptartickeln/ weil der Baͤpſtiſche Gefandte nichts außrichten koͤnnen/ verglichen: daß die Spanier auff die Paͤſſe im Veltlin gaͤntzlich verzeihen: das Veltlin den Granbuͤndnern abtretten:
vnd die Roͤmiſche Catholiſche Religion in freye Vbung ſetzen ſolten.
Wie nun dieſe Friedenstractaten alſo beſchloſſen vnd beſieglet dem Koͤnig zur Ratification zukommen/ wundert er ſich/ daß ſein Geſandter ſolch Werck ohn expreſſlichen Befehl vnderfangen hette/ vnd er ſeiner Bundsgenoſſen vnbegruͤſſt vor angenehm halten ſolte.
Aber der Cardinal hatte ſein Abſehen auff die Practicken am Hoff/ vnd auff die Hugonotten/ vñ darumb vermehrte man zum andernmahl dieſelben Puncten/ ſonderlich die Religion/ vnd Demolierung der Veſten betreffend/ vnnd beveſtigt den Frieden/ ob ſchon der Printz von Bemont/ vnnd der Venetianiſche Geſandte jhn verworffen vnnd nicht angenommen: darumb auch der Koͤnig abſonderliche Geſandten zu jhnen verſchickt/ vnd dem Saphoyer vorgehalten/ daß er ſein begehren wegen deß Veltlins erlangt: daß wegen Genua er bey einem Stillſtand die beſte Vermittelung thun/ vnnd bey dem Bapſt den Titull eines Koͤnigs in Cypern vor jhn begehren wolte.
Die Venetianer lieſſen ſich leicht bereden/ doch jhnen der Fried nuͤtzlicher were/ vnnd daß die Veſten muͤßten geſchleyfft werden/ zumahl ſie den Paß auff zehen Jahr im Veltlin haben ſolten.
Aber die Graubuͤndner kondten ſich nicht darzu verſtehen/ daß die Veltliner jhnen ſelbſten moͤchten Beampten waͤhlen/ vnd doch kein andere/ als Catholiſche nehmen koͤndten.
Als man aber jhren Geſandten darthaͤt/ daß ſie von den Aemptern bey der Wahl nicht außgeſchloſſen weren/ vnnd jaͤhrlich 25000.
Kronen ziehen ſolten/ ja daß ohne diß man jhnen die hohr Obrigkeit vber die Veltliner/ ſo an dem Spanier einen Ruͤcken haͤtten/ nicht wohl erhalten koͤnnen/ oder ſie in jmmer wehrenden Krieg ſtecken muͤſte/ lieſſen ſie es auch gut ſeyn: auff welche Meynung beyderley Religionen Schweitzer auch gangen.
Der Bapſt kondte ſeine Frewd wegen dieſes Friedes nicht genugſamb bezeugen/ vnd bemuͤhete ſich ſehr/ allerhand Entſchuldigungen vorzubringen/ warumber dem von Pappenheim wollen ſechstauſent Mann wegen der Veſten Riva zuſchicken/ nemblich die Spanier deſto ehe zum Frieden zulencken.
Alſo vergliche man ſich wegen der Abfuͤhrung der Voͤlcker/ vnd wurd die Demolierung in 6. Tagen vollendet/ im Jahr 1626.
Wie die Hollaͤnder geſehen/ daß ſie der Spanier mit Macht angegriffen/ vnd Breda ſo ſtarck belaͤgert/ daß keine Muͤglichkeit erſchiene/ den Orth zuretten: verhofften ſie noch ein mehrers vom Koͤnig in Franckreich/ als das vorgeſchoſſene Geldt: darumb fanden ſich jhre Geſandten zu Fontaineblau/ im Jahr 1625. als eben der Cardinal Barbarini den Frieden zwiſchen den beyden Kronen zuſtifften/ an weſend war/ vnd begehrten/ der Koͤnig wolte nicht nur/ vermoͤg deß heurigen Bundes/ jhnen mit Mannſchafft vnd Baarſchafft beyſpringen/ ſondern gar vor einen Mann neben jhnen ſtehen/ vnd den Spanier ſelbſt angreiffen:
Zumahl der Kron Franckreich ſolches rühmlich vnd nuͤtzlich/ auch thunlich wehre: den allgemeinen Feind auff eygenem Grund vnd Boden anfallen/ vnd die Auſſenwerck wohlverwahren.
Weil aber die Haͤndel bey Hoff noch vnklar/ vnnd die Hugonotten vnruhig/ ja das Teutſche weſen als ein Krebs vmbſich fraſſe/ wurd vor dißmahl nichts drauß/ ob man ſchon vngern geſehen/ daß der Spanier ein ſo veſte Statt bezwungen/ doch auch zuſehen wollen/ daß die Hollaͤnder vmb etwas herunder kaͤmen/ vnnd die Frantzoͤſiſche Huͤlff vnnd Freundſchafft nur deſto hoͤher halten/ vnd thewrer zahlen ſolten.
Nichts thet dem Cardinal mehr wehe/ als daß er den Dorn von den Hugonotten im Fußhatte: dann ſolte er ſeinen Koͤnig in außlaͤndiſchen Krieg ſtecken/ ſo rumorten ſie zu Hauß/ vnnd hinderten der Kron Wohlfahrt: gab es dann gelegenheit im Koͤnigreich/ ſo waren ſie gleich im Harniſch.
Darumb mußte er ſich an ſie machen/ vnnd verſuchen/ ob er ſie zu Chor bringen moͤchte.
Die Vrſach kahm daher/ daß man bey den letzten Friedenstractaten die Demolierung beyderſeits/ wie auch die Reſtitution vnnd Religion/ einander verſprochen/ darumb bezeugten ſie in jhrer aller/ vnnd ſonderlich der Hertzogen von Rohan vnnd Soubiſe nahmen dem Koͤnig allen muͤglichen Gehorſam: vberꝛeychten aber darneben jhre Gravamina/ daß man vor andern die Roſcheller mit der Ludwigſchantz plagte/ vnnd jhnen in der Vbung jhrer Religion Eintrag thaͤte.
Hie meynten etliche Einfaͤltige/ weil die Statt Roſchelle ein ſo harten Stoß bekommen/ vnnd nunmehr die Jnſeln/ Kriegsvoͤlcker vnnd Schiffe verlohren/ koͤndte man ſie belaͤgern/ vnd jnnerhalb ſechs Monaten vbermeiſtern/ auff daß der Koͤnig von allen ſeinen Vnderthanen gleichen Reſpect erlangete:
Zumahl kein andere Statt nach dieſer ſich wuͤrde empoͤren doͤrffen.
Aber der Cardinal gedachte/ man koͤndte der Statt Roſchellen auß der Ludwigsſchantz/ vnnd den nechſten Jnſein jederzeit zukommen: nach deme die gantze Hugonottiſche Parthey auff den beyden Jnſeln vor Roſchellen/ durch den Hertzog von Momorancy biß auffs Haupt erlegt/ ſo bald nicht wieder in Poſtur kommen ſolte/ ſo lieſſen ſich die Ketzer nimmermehr durch Gewalt bekehren/ vnnd waͤre der Gelegenheit gemaͤß/ jetziger Zeit auff das Vnweſen im Veltlin zuſehen/ derentwegen ratificirte der Koͤnig zum Vberfluß die Tractaten zu Nantes/ auſſerhalb daß er die Ludwigſchantz wegen der muthwilligẽ Statt Roſchelle/ nit wollen demoliren laſſen.
Alle andere Staͤtte vñ Gemeinden der Hugonotten lieſſen ſich hiermit begnuͤgen/ ohne die vier Staͤtte Roſchellen/ Montauban, Caſtres vnd Milhaud, ſo beyde Hertzogen von Rohan vnnd Soubiſe hatten angefeſſelt/ in deme jener vorgab/ er moͤchte dieſe Puncten nicht annehmen/ ehe die Verſamblung in Obern vnnd Niedern Langnedoc auch drein verwilliget.
Suchte vnder dem Schein gemelte Verſamblung zubefoͤrdern/ ein vnnd andern Orth in Languedoc zu vberꝛumpeln/ wie er dann wuͤrcklich im Land Alby gethan: vnnd als er den Marſchalck von Themines mit der Koͤniglichen Armeen jhm auff dem Halß ſahe/ verfuͤgt er ſich zu der Verſamblung zu Milhaud, vnd verſchuffe/ daß man den obigen Frieden angenommen/ auß welchem aber der Koͤnig die Statt Roſchellen wollen außgeſetzt haben: wohl wiſſend/ daß die gantze Parthey der Hugonotten ſie entweder zuerhalten/ die euſſerſte Mittel anwenden/ vnd alſo zu einem rechten Krieg/ vnnd der Statt gruͤndlichen Verderben Vrſach geben ſolten: oder da man ſie im Stich ließ/ jhre euſſerſte Zuflucht/ ja jhr rechter Arm gebrochen wuͤrde.
Als nun die Hugonotten ins geſampt im Jahr 1626. dem Koͤnig durch jhre Deputirten danckten/ wegen deß verliehenen Friedens/ vnd vmb Ratification deſſelben vnderthaͤnig anhielten/ fanden ſich auch die Roſcheller vnder jhnen/ doch abgeſondert/ nicht eben auß Demuth/ ſondern auß Noth: Zumahl der Marſchalck von Themines, ſo in deſſen von Pleſſis Stell war kommen/ jhnen ſo ſchwehr auff dem Tach vnnd vor der Thuͤr lage/ daß ſie den Kopff weniger als ein Schiltkrott doͤrffen herauß ſtrecken.
Wie nun der Koͤnig gegen all ſeinen Vnderthanen/ die Gehorſam erwieſen/ allerdings guͤtig/ vnd gegen denẽ ſo vom Vngehorſam lieſſẽ allzeit gnaͤdig war/ alſo koſtet es keine ſonderliche Muͤhe/ auch den Roſchellern den Frieden zuerlangen/ darbey dann der Cardinal noch ein ander weit Abſehen hatte/ weil er verſpuͤhret/ daß die heymliche Practicken bey Hoff auff die Hugonotten zieleten/ dieſelben mit Verlockung mehrer Freyheiten auff deß Monſieurs, welcher iſt der Hertzog von Orleans/ deß Koͤnigs einiger Bruder/ Seiten zubringen.
Zumahl der Ehrgeitz vnnd die Regierſucht/ ſo blind ſind/ daß ſie nicht ſehen/ woran ſie ſich ſtewren/ oder welchen Werckzeug ſie zu jrem Vorhaben ergreiffen: auch wohl gar die gehaͤſſige Nachbarn oder abgeſagte Feinde vmb Huͤlff anruffen.
So wolte es ſich in Engelland auch betruͤben/ wie wir alſo bald andeuten werden: welches Wetter durch dieſe Thuͤr in Franckreich einbrechen/ vnnd den gantzen Staat/ wegen der vhralten Spruͤchen anfeinden/ ja gar vmbſtuͤrtzen koͤndte/ wann die außlaͤndiſche Macht im Hauß ſelbſten bey vns allen Vorſchub wuͤrde finden.
Doch beflieſſe ſich der Cardinal/ daß die Friedenspuncten mit hoͤchſter deß Koͤnigs Reputation auff dieſe Weiſe abgefaſſet worden.
Der Koͤnig gibt zu/ daß der Statt Gubernament jhr verbleibe/ doch daß ſie keine außgeruͤſtete Orlog Schiff halte: daß ſie den Commercien dem gemeinen Strich in Franckreich nachgehe/ daß ſie den Geiſtlichen alle eingezogene Guͤter wider einraume/ daß ſie die Catholiſchen bey der Vbung jhrer Catholiſchen Apoſtoliſchen Romaniſchen Religion/ vnnd vollem Beſitz jhrer Guͤter vnbekuͤmmert laſſe.
Daß ſie die newe Veſte Tadon ſchleyffeten: vnd daß Jhre Majeſtaͤt eine Beſatzung in der Ludwigſchantz/ vnnd auff den beyden Jnſeln Rè vnnd Oleron nach Belieben legen moͤge/ mit dieſer Verordnung/ daß die Roſcheller weder im Kauffhandel/ noch bey Nutzung der Land guͤter dannenhero einige Vngelegenheit empfunden.
Welche Artickel ſie zu Anfang deß Hornungs eingegangen/ vnd alſo ein gantzes Jahr ſtill geblieben/ nach dem die Koͤnigliche Commiſſarien alle vnd jede Puncten/ mit der Roſcheller gutem Gefallen werckſtellig gemacht hatten.
Vnder deſſen hatte der Koͤnig Zeit/ die Meutinirer am Hoff zuzuͤchtigen/ ſeine Bundsverwandten in Teutſchland zu vnderſtuͤtzen/ ſeine Vnderthanen zuerquicken/ vnnd ſeine Regierung/ nach jedermans Wunſch herꝛlich zumachen.
Es iſt mit dem Menſchlichen Weſen alſo bewandt/ daß auch bey den allerbeſten Vereynigungen/ gleich wie in einem Luſtgarten das Vnkrant/ jmmer zu was Argwohn vnnd Eyfer/ Mißtrawens vnd Neids herfuͤr ſticht.
Wie dann zwiſchen Franckreich vnnd Engelland auch geſchehen/ nach deme die Koͤnigliche Princeſſin/ vermoͤg vollzogenen Heuratspuncten/ in Engelland war ankommen.
Dann es ſchien/ als hette die Koͤnigin alſobald auß Eyſer der Religion/ vnnd antrieb jhrer Geiſtlichen/ der Sachen zuviel gethan/ vnnd den Koͤnig wegen Anſehens ſeiner Landsſtaͤnde etwas entruͤſtet:
wie dann das Frawenzimmer/ wann auß freyem vngeſchranckten Gewalt es niemand ſchewet/ nicht bald maß haͤlt.
Der Koͤnig in Franckreich bekam deſſen alſobald Verſtand/ vnd verordnet den Herꝛn von Blaniuille zu einem extraordinari Geſandten nach Engelland/ welcher die Sach gar bald zu Recht brachte/ vnd den Fehler etlichen eyferigen Raͤthen zulegte.
Diß war aber nicht das fuͤrnembſte Stuͤck ſeiner Verꝛichtung/ ſondern die Beyſorg/ es moͤchten ſich die Staͤnde/ oder der Koͤnig ſelbſt in das Hugnottiſche Weſen eindringen:
Zumahl der von Soubiſe, als er vom Hertzogen von Momorancy biß auffs Haupt geſchlagen war/ ſich nach Engelland begeben/ vnd das Koͤnigliche Schiff le petit Saint Iean, ſo er im Hafen vor Blawet weg genommen/ kuͤrtzlich nach Pleimouth gebracht:
Auch hatten die Engellaͤnder einander Schiff/ le marchand Royal genannt/ von zwoͤlffmal hundert tauſend Pfund/ nach Douures gezogen/ vnnd außgeladen: darumb die Frantzoͤſiſche Schiff/ auch auff die Engellaͤnder gegriffen/ weil die Sach vor deß Koͤnigs Raht ſo ſchlaͤunig nicht koͤnnen geoͤrtert werden.
Alſo daß es ſchiene/ die Engellaͤnder hetten Luſt/ ſich an die Frantzoſen zureiben/ wie dann ohne zweiffel der Hertzog von Bouquingan ein Widerwillen gefaßt/ weil ſein Gemahlin/ Schweſter vnd Nichte nicht zu Kammerdamen der Koͤnigin wollen angenommen werden/ zumahl ſolches wider die Heurahts Verſchreibung/ wegen der Religion lieffe.
Vnd ob man ſchon ſeine Fraw Mutter/ ſo Catholiſcher Religion zugethan/ vnd ſeine Gemahlin/ ſo derſelben nicht gaͤntzlich zuwider/ an dieſe hohe Ehrenſtell nehmen wolte/ ließ er ſich doch darmit nicht genuͤgen: zumahl Madame de Cheureuſe, ſo bey Hoff in Franckreich einigen Verdruß empfunden/ vnd in Engelland ein Anhang gemacht hatte/ den Blaßbalg bey dieſem Fewr/ jr Muͤthlein zukuͤhlen/ enſtlich zoge.
Zu dem kahme noch/ daß das Parlament mit etlichen Puncten in der Heuraths Verſchreibung/ als der im Land vblichen Religion zuwider/ nicht zufrieden ſeyn wollen/ auch von etlichen groſſen Geldtſummen Rechnung forderte.
Darumb wolte der von Bouquingan dem Parlament/ deſſen Anſehen in Engelland ſehr groß iſt/ ein genuͤgen thun/ vnd ſich wider die Catholiſchen Hoffdiener ſetzen.
Welchen Eyfer der Koͤnig in Franckreich vermehrete/ als er vor vnangenehm hielte/ daß dieſer Hertzog von ſeiner Reyß nach Holland in Franckreich kaͤhme.
Der Graff von Holland/ wegen verwaigerter Verwaltung vber der Koͤnigin Guͤter/ ſteiffte den Bouquingan, alſo daß die Catholiſche Diener der Koͤnigin im Augſt. deß Jahrs 1626. wieder nach Franckreich gefuͤhrt wurden.
Dieſes Fewr gleich anfangs zu daͤmpfen/ ſchickte der Koͤnig den Marſchalck Baſſampiere, der anſehnliche Freunde vnder den Wiederkommenden hatte/ aber vnfreundlich vom Koͤnig empfangen ward/ weil der Koͤnig in Franckreich den Freyherꝛn von Montaigu auch nicht hoͤren wollen.
Doch nahmen etliche Commiſſarien die Sach vor: vnd wolte den Frantzoſen Schuld gegeben werden/ als hetten ſie im Gubernament/ bey Hoff/ vnnd an der Koͤnigin Verwaltung Vnfug anzuſtellen geſucht.
Doch befand ſich/ daß man ein andern Weg vornehmen/ vnnd wider die beaidigte Heurahtspuncten/ (welche die Engellaͤnder/ als dem Bapſt zulieb geſehen/ nicht vermeynten zuhalten) der Koͤnigin keine Proteſtirende Diener auffdringen ſollen.
Da es nun die Zeiten nicht anderſt leiden wolten/ ſtund man beyderſeits in Geduldt/ wie hernach weiter wird zuvernehmen ſeyn.
Jetzt kommen die Lothringiſche Haͤndel/ weil Henry, Hertzog in Lothringen/ auß mangel der Soͤhne/ ſeiner elteſten Tochter Nicole das Hertzogthumb im Teſtament vermacht/ vnnd ſeines Bruders Sohn/ dem Hertzog Carlen/ jhren Ehevogt/ darin erinnert/ ſolches alſo zuerkennen:
aber deſſelben Vatter/ der Graff von Vaudemont, deß verſtorbenen Hertzogen Bruder/ bracht ein anderalt Teſtament/ vnder dem 25.
May/ deß 1506. herfuͤr/ darinnen Renè II. Lothringen/ Bar/ Pontamouſſon vnnd Vaudemont vereynigte/ vnnd von der Kunckel/ auff die Mannserben alleinig verwendet: welches Teſtament auch die Staͤnde nach ſeinem Todt im andern Jahr haͤtten bekraͤfftiget.
Welcher geſtalt das gantze Land dem Graffen von Vauudemont gebuͤhren wolte/ der es aber vmb beliebter Ruhe willen/ ſeinem Sohn vberlaſſen.
Vnnd hie ſagten etliche/ das Teſtament wehr nichtig/ wegen deß vhralten Herkommens in Lothringen vnnd Bar: kondte auch der Kron Franckreich wegen deß Hertzogthumbs Bar gar nicht præjudieiren: dergleichen auch zwiſchen den Graffen von Montfort vnnd Ponthieu, auch Hertzogen in Britannien/ Anno 1364. nicht gelten koͤnnen.
Vber diß alles haͤtte man gemeltes Teſtament nie von einigen Wuͤrden im Hauß Lothringen gehalten/ vnnd koͤnde deß Roͤmiſchen Reichs Gerechtigkeit ſo leichtlich nicht gebrochen werden.
Darwider aber andere auch das jhrige einzuwenden hatten:
doch wolte dem Koͤnig von ſeinem Lehen zuvrtheilen die Freyheit vnnd Oberhand bleiben.
Wie nun der junge Hertzog etwas Heroiſch war/ alſo ſpuͤhrete der Cardinal gar bald/ daß er den Kopff nach dem Hauß Oeſtereich henckete/ vnd in Franckreich Haͤndel anfangen wuͤrde.
Darumb bewegt er den Koͤnig/ zu Verdun an der Maß die Abtey S. Vannes abzutragen/ vnd ein Caſtel dahin zulegen/ die Statt/ den Paß/ vnnd das Land im Zaum zuhalteu.
Darwieder ſetzte ſich der Biſchoff/ deß Hertzogen auß Lothringen nechſter Vetter/ vnnd warnt jederman durch ein Placat/ bey dem Bann/ von der Arbeit abzuſtehen: die Koͤnigliche Beampten ſetzten ſich darwieder/ vnnd wolten den Biſchoff/ da er nicht wer nach Coͤlln entwichen/ gen Pariß lieffern: darumb er den Bann auffhube/ damit jhm ſeine Einkombſten wieder gefolgt wuͤrden.
Bald zog der Hertzog von Lothringen zu Anfang deß Jahrs 1627. nach Pariß/ zum Koͤnig/ die Koͤnigliche Beampten wegen deß Biſchoffs zu Verdun hoͤchlich zuverklagen/ vnnd das Lehen vber das Hertzogthumb Bar zugleich in eygenem Namen zuempfahen.
Man begegnet jhm aber allerdings daß er vnverꝛichter Sachen/ vnnd voller Wiederwillen wieder naͤch Hauß ritte/ mehrern Beweiß/ deß veranderten Lehens beyzubringen.
Vnnd diß iſt der Vrſprung deß Lothringiſchen Kriegs/ ob ſchon der Hertzog von Lothringen im Jahr 1629. dem Koͤnig in Pariß zugeſagt/ wegen deß Hertzogthumbs Bar jhme nach dem Zug in Jtalien Lehenpflicht zuleyſten.
Es wolte aber der Cardinal ſeinen Koͤnig gantz tieff in das Kriegs Weſen hienein fuͤhren/ vnd wider Spanien voͤllig auffbringen.
Darumb vnderließ er nimmer/ dem Koͤnig bey gelegnen Zeiten die Ohren anzufüllen/ was das geſampte Hauß Oeſterꝛeich vor Practicken brauchte/ gantz Eurapa vnder ſich zu bringen: daß die geringere Staͤnde die Augen auff jhn hielten/ vnd kein andere Rettung finden/ als bey der Kron Franckreich.
Man reiſſe die Auſſenwerck darnieder/ vnd vnderdrucke die Bundsverwandten/ biß man endlich die gelegene Zeit erſehen/ das Garn vber Franckreich auch zuziehen.
Darumb waͤr wohlgethan/ daß Jhre Majeſtaͤt den Hollaͤndern vnder die Armen gegriffen/ noch beſſer/ daß Sie die Veltliner vom Spaniſchen Joch erꝛettet:
Es mußten aber die Hugonotten auch gedaͤmpfft/ vnd dem Lothringer die Koͤnigliche Macht/ den Teutſchen aber die Frantzoͤſiſche Huͤlff gezeigt werden/ zumahl der Spanier ein Werck nach dem andern außfuͤhre/ vnd nur auß Noth Stillſtand oder Frieden mache.
Der Sachenaber deſto beſſer zurahten/ muſten die Graͤntzen/ ſonderlich Verdun vnnd Metz zum beſten verwahrt ſeyn/ weil allem Auſehen nach der Lothringer auß Teutſchland/ vnd den Spaniſchen Provintzen eine gewiſſe Macht auffbringen/ vnd das ſeinige behaupten/ auch ein mehres an ſich zuziehen ſich vnderſtehen wuͤrde.
Neben den Veſtungen muͤßte man gute Corꝛeſpondentzen anſpinnen/ vnnd dem Hauß Oeſterꝛeich allenthalben den Compaß verꝛuͤcken.
Doch moͤchte Franckreich noch nicht den offentlichen Krieg vornehmen/ ſondern vnder deſſen dem Graffen von Manßfeld/ den der Koͤnig in Engelland/ ſeinem Schwager/ dem Pfaltzgraffen zum beſten/ mit einer Armee in Teutſchland gehen laſſen/ ein par tauſent Pferd/ vnd etliche Gelder zuverordnen: vnd die teutſche Fuͤrſten/ zu Manutenirung jhrer wohlhergebrachten Hoch- vnnd Freyheit/ an friſten/ damit ſie in den Harniſch kriechen/ vnnd gewiſſer Huͤlff ſich getroͤſten koͤndten.
Darauff zog der Herꝛ de la Picardiere nach Dennmarck/ vnnd Niederſaͤchſiſchen/ auch zu den Hanſeſtaͤtten/ verſprach Frantzoͤſiſch Geld vnnd Volck vnd ließ nicht nach/ biß der Feldzug wuͤrcklich angangen.
Dadurch die Tractaten zu Mouion befoͤrdert/ vnd die Kayſerliche Macht vmb etwas getheilt worden/ weil in der Schampany fuͤnffzehen tauſent Mann lagen/ denen die Kayſeriſche im Elſaß auffpaſſen/ gleich wie der Graff Tilly nach Niederſachſen ziehen muͤſſen.
Die Staͤtte kahmen zwar vngera zum Spiel/ wegen jhrer Commercien nach Spanien: erwogen aber/ was Dennmarck/ Engelland vnnd Franckreich jhnen im widrigen vor Schaden oder Vorſchub thun koͤnnen/ vnnd wagten die Schantz mit den Fuͤrſten.
Der Vorwand war/ die vnderdruckte teutſche Freyheit zuerheben vnnd die entſetzte Fuͤrſten wieder ins Land zubringen/ vnnd geſchah doch mehrentheil alles auß Neid gegen dem Hauß Oeſterꝛeich.
Vmb dieſe Zeit brach an Tag/ was man ſo lange Zeit vnder dem Huͤtlein geſpielet/ nemblich ein heymlicher Bundt wider den Koͤnig vnnd den Cardinal/ auff daß einer vnnd der ander Frey/ ohne Zucht moͤchte leben.
Den Koͤnig ſolte man in ein Kloſter ſtecken/ vnd den Cardinal/ weil er in keine Vngnad zubringen war/ von Hoff/ oder gar vom Brod thun.
Die Sach wurd zwar ins Ohr geſagt/ kahm aber doch auß/ daß auch Bouquingan ſagen doͤrffen/ man koͤndte die Catholiſchen wohl von der Koͤnigin Hoff abſchaffen/ vnnd jhr Proteſtanten geben/ weil deß Hertzogen von Orleans Leuthe dem Koͤnig ſolche Haͤndel zurichteten/ daß Engelland ſich ſeiner nichts zubefahren haͤtte.
Jm Land Bourbonnois geſchah Jnformation.
Madame de Cheureſe trieb den Grand Prieur vnnd Chalais, ſo mit jhr der Liebe ſpielten/ zur Execution.
Der Marſchalck Ornano war noch nicht im Gefaͤngnuß/ als Louuigny, auß Widerwillen gegen einer groſſen Damen dem Cardinal den Handel entdeckt/ vnd deßwegen in deſſen von Chalais Schwehrvatters Hauß nach Chaillior ſich begeben/ den grund beſſer zuerkundigen: wie nemblich Ornanoder Stiffter waͤr/ vnd nicht leiden wolt/ daß ſein Herꝛ ſich verheurahtet/ demnach einer andern Perſon als jhm ſein Hertz vertrawte:
er wolte dann das Fraͤwlein von Bourbon, oder ſonſt ein Frembde nehmen/ die ſein Vorhaben koͤnde fortſetzen: das Fraͤwlein aber von Monpenſier dem Graffen von Soiſſons vermaͤhlen/ damit die beyde Haͤuſer Bourbon vnnd Guyſe ſich vereinigten/ vnnd alle von dem Koͤnig abfielen.
Chalais hatte ſelbſt dem Cardinal etwas davon entdeckt/ vnd konnte ſehr groſſe Recompenß erwarten/ wañ er ſich nicht auff ein newes verdieffen wollen.
Vnd hie wurd der Ornano von deme droben/ gegriffen/ vnd hieneingeſetzt: der Cardinal aber begehrt ſein Abſchied/ theils wegen ſeiner bloͤden Geſundheit/ vnnd ſtaͤttiger Gefahr deß Lebens: kondte doch denſelben nicht erlangen/ ſondern verwahrte ſich auff deß Koͤnigs Befehl mit einer Leibwacht.
Alſo bald griff man nach dem Grand Prieur, einem verſchlagenen Kopff/ vnnd nach dem Hertzog von Vandôme, ſeinem Bruder/ welcher das Volck vom Koͤnig abwendig machte/ ſich ließ Monſieur le Duc nennen/ vnd in der Kirchen alſo betten pro famulo tuo, Duce, Domino noſtro:
dann den Commendanten in Nantes mit Geld verſucht/ den Adel an ſich gezogen/ ob er Britannien jhm ſelbſt zueyguen koͤndte.
Jhn auß dem Gubernament zubringen/ handelte der Cardinal mit dem Grand Prieur wegen der Admiralſchafft.
Deme der Koͤnig/ allen Argwohn zubenehmen/ zugeſprochen/ bringt jhn nur mit euch/ es ſoll jhm nicht mehr leyds/ als euch ſelbſten begegnen/ wie ſie nun zu Bloys ankommen/ thaͤt jhnen der Koͤnig alle muͤgliche Hoͤfflichkeiten: befahl aber Nachts vmb zwey Vhren/ daß Hallier vnd Mouy, beyde Hauptmaͤnner ſeiner Guardy hiengiengen/ ſie in jhren Schlaffkammern zugreiffen.
Der von Vandôme ſagt/ wohl Bruder/ ſagte ichs euch nicht/ man wuͤrde vns anhalten/ als wir noch in Britannien waren? der Grand Prieur ſprach/ Jch wolt todt ſeyn/ daß jhr noch dort waͤret.
Der von Vandôme, Jch ſagts euch wohl/ das Schloß zu Bloys waͤr den Printzen gefaͤhrlich.
Vnnd hernach beklagten ſie/ daß ſie der Warnung/ ſo jhnen den Abend vor jhrem verꝛeyſen zukommen/ kein Glauben zugeſtellet.
Aber wen Gott ſtraffen will/ verblendet er/ oder laͤßt jhn in ſein eygen Garn rennen.
Den andern Tag wurden ſie nach Amboiſe, vnnd bald nach Bois de Vincennes gefuͤhrt.
Der Koͤnig nahm ſich an/ als wißte er von niemand anders/ vnnd ließ dem Graffen von Soiſſons befehlen/ daß er im Namen deß Koͤnigs in der Statt Pariß commendiren ſolte/ allen Argwohn zubenehmen vnd zuverdecken:
doch traut derſelb dem Wetter nicht/ vnd thaͤt eine Spatzierꝛeyß nach Saphoyen vnd Jtalien.
Der Koͤnig zog nach Nantes/ ließ die Staͤnd zuſammen kommen/ gab die Aempter ſeinen Getrewen/ vnd das Gubernament dem Marſchalck von Themines, ließ auch etliche Veſtungen/ ſo zum Auffſtand Anlaß geben kondten/ niederlegen.
Weil nun deß Hertzogen von Orleans Heuraht die groͤſte Vrſach dieſes Vnheyls geweſen/ erwieſe man jhm/ daß ſolcher gar nicht nach ſeinem Belieben/ ſondern nach deß Reichs Herkommen geſchehen muͤſte/ darzu der Koͤnig ſein Willen gabe/ nach dem der Cardinal nur auff beyde wege ſeine Meynung vorgelegt/ vnd dem Koͤnig die freye Wahl gelaſſen.
Die alte Koͤnigin ſchlug alſo bald vor die Princeſſin von Monpenſier, das reichſte Fraͤwlein in Franckreich/ welche Anno 1608. mit dem verſtorbenen Hertzogen von Orleans, deß vorigen Koͤnigs zweyten Sohn/ war verſprochen geweſen: darumb jhr auch die Zuſag geſchah/ den jenigen/ ſo dieſen Namen nechſt fuͤhren wuͤrde/ jhr zuvermaͤhlen/ welches auch laͤngſt vollzogen waͤr/ da die Printzen nicht lieber vngebunden in der Freyheit lebten: jetzunder aber wegen der Kron Vngelegenheit vollzogen werden muͤſſen/ wie mit allerſeits Belieben auch geſchehen.
Alſo wurden alle Practicken/ wie ein Nebel von der Sonnen/ durch deß Cardinals Klugheit vernichtet.
Jſt noch vbrig der vngluͤckliche Chalais: der war neben dem Koͤnig aufferzogen von Kind auff/ vnd hatte ſeine Kleyder in Verwahrung/ ſo Ehrſüchtig/ daß er offt geſagt/ er muͤßt ein andern Freygebigern Herꝛn ſuchen/ dieſen Hoffaͤrtigen Sinn hatte auch die Liebe gegen der Fraw Chereuſe eingenommen/ vnnd in die Partiten gezogen: alſo daß kein Warnen bey jhn nichts verfangen wollen/ auch die zum andernmahl vom Koͤnig ertheylte Gnad nichts verbeſſern koͤnnen.
Da nun je laͤnger je mehr Kundſchafft einkahm/ ließ jhn der Koͤnig zu Nantes veſt machen: bey ſolchem Ernſt begehrt er mit dem Hertzogen von Bellegarde, dem Marggraffen d’Effiat vnnd dem Cardinal zuſprechen/ da er zum andernmahl loß gebrochen/ vnd viel wichtige Sachen entdeckt: wie nun ſolch es alles dem Hertzogen von Orleans vorgelegt worden/ geſtund derſelbe/ bey Hoff haͤtte er den Graffen von Doiſſons, Chalais thaͤt die Bottſchafften/ der jhme gerahten/ die Fraw von Villars, durch Hülff deß Grand Prieurs, zugewinnen/ vnnd dem nach den Haure de Grace auff einen Nothfall zugebrauchen: den Marggraffen von Cæuures das Gubernament vber Pont del’ Arche zuerwerben/ welcher dem Grand Prieur zugefallen den Orth nicht vorenthalten wuͤrde: mit den Hugonotten auff ein Tumult zuleychen: den Louuiere an den Hertzogen de la Valette zuſenden/ vnnd ſich der Statt Metz durch jhn zuverſichern: auch jhn geſchreckt/ als haͤtte der Koͤnig zehentauſent Mann vmb Nantes/ damit er von Hoff nicht entkommen koͤndte.
Hierauff ſetzt der Koͤnig ein Gericht nieder/ vor welchem Chalais, was der Hertzog von Orleans bereyt vor anſehnlichen Herꝛn offenbahret hatte/ nicht verlaͤugnen koͤnnen.
Bekannte auch noch mehr/ daß er bey jhrem geheymen Raht vorbracht/ man ſolte den Ornano mit Gewalt auß dem Gefaͤngnuß nehmen/ ſo wolte er den Cardinal erſtechen/ vnnd ſich in Flandern machen/ auff daß man hernach alles vom Koͤnig erhalten moͤchte.
Es ergieng einſehr ſcharpffes Vrtheil wider jhn/ welches aber der Koͤnig darbey bewenden ließ/ daß man jhm den Kopff wegſchluͤge/ vnd die Folter nur zeygte/ auff daß er die Mitgeſellen an Tag braͤchte/ die aber der Koͤnig nicht ſtraffen/ ſondern die Fraw Cheureuſe allein nach Lothringen verweiſſen wollen.
Der 4. Diſcurß.
Wie die Admiralſchafft gefallen/ vnd der Cardinal See- Verwalter- vnnd ſonſt gute Anordnung gefaßt worden.
Berahtſchlagung vber Roſchellen/ vergeblicher Bundt wider diß Vorhaben.
Mißverſtandt zu Bordeaux.
Der Koͤnig wird kranck.
Die Engellaͤnder kommen auff die Jnſel Rè/ vnnd muͤſſen wieder abziehen.
Roſchell wird zu Waſſer vnnd Land geſchloſſen.
Der von Rohan rumort in Languedoc.
Die Engellaͤnder kommen noch zweymal vergeblich den Roſchellern zu Huͤlff.
Die Statt muß ſich auff Gnad vnnd Vngnad ergeben.
Langnedoc muß auch Gehorſam leyſten.
Ende deß Hugonottiſchen Kriegs.
ESſagte/ jener Koͤnig recht/ zu ſeinem Soͤhnlein/ das mit der Koͤniglichen Kron ſpielete/ liebes Kind/ wer wiſſen koͤndte/ was boͤſer Dorn hieran ſind/ wuͤrde jhrer nimmer begehren.
Auch ſoll eben dieſer Koͤnig in Franckreich bey Kindiſchen Jahren geſagt haben/ er begehre nicht Koͤnig zu ſeyn/ weil man ſie vmbbringe.
Wann dann ein ſolcher Monarch ein trewen vnd klugen Diener hat/ der vor jhn wacht vnd ſorgt/ ſeine Perſon vor Vberfall/ ſein Staad vor Zerꝛuͤttung/ ſein Scepter vor Ohnmachten weiß zuverſichern/ vnnd mit ſcharpffem Geſicht den Mentmachern in die Karten ſihet/ den haͤlt er billich hoch/ vnd gehet mit veſtem vnerſchrockenem Fuß auff dem Weg/ ſo er jhm zeigt.
Es bezeugen zwar die Hiſtorien/ wie manchmahl ſolche Favoriten ſelbſt nach Scepter vnd Kron gegriffen: ja wir haben im Erſten Theil vnſer Diſcurſen erwieſen/ daß auch mancher vnd er dem Schein der Gottſeeligkeit vnd der Religion ſich groß/ gewaltig vnnd zum Koͤnig gemacht.
Haben aber bey dem Cardinal ſolches gar nicht zubefahren/ wir ſehen gleich ſeine Würden/ oder bloͤden ſchwachen Leib an/ oder betrachten gleich den Zuſtand deß Staads/ da die Printzen vom Koͤniglichen Gebluͤth ſampt vnd ſonders wachen/ vnnd jhr eygen Jntereſſe/ ja jhrer Poſteritaͤt verhoffte Anwartung beobachten.
Dieweil aber ein ſo gar trewer Dienſt bey einem Monarchen viel Neid vnnd groß Gefahr/ doch nur bey den vnruhigen vnnd ehrſuͤchtigen Gemuͤthern erwecket/ welche einen ſolchen Geiſt/ der nach Homeri anzeige/ wie die Minerva dem Vlyſſi/ dem Monarchen jmmer zu am Ohr iſt/ jhn von gefaͤhrlicher Vbereylung abzuhalten/ vor Gefahr zuwarnen/ vnd zu allem Guten anzutreiben/ nicht wohl dulten koͤnnen/ vnnd gern gedaͤmpfft ſehen/ damit ſie im Staad/ wie die Proci in Ulyſſis Hauß/ dominiren/ vnd wo nicht mit der Penelope, doch mit jhren Maͤgden Vnzucht treiben koͤnnen: alſo iſt hochnoͤhtig/ daß der Monarch ſolchen Gewalt dieſem ſeinem Genio einraume/ damit er neben jhm in Sicherheit ſeyn vnd bleiben moͤge.
Darumb auch der Koͤnig/ laͤngſt mit ſolchen Gedancken vmbgangen/ wie er den Cardinal groß machen/ vnnd vor der Neider Gewalt beſchuͤtzen koͤndte.
Wozu die Admiralſchafft Anlaß gegeben.
Dann dieſelbe koſtete Jahrs vber hundert tauſent Pfund auß der Rentkammer/ vnnd nutzte vor nichts/ angeſehen die Barbaren manchen Raub an Menſchen vnd Gut auff dem veſten Land gethan/ vnnd ſehr viel Schiff zu Grund geſchoſſen/ oder hiengenommen.
Deßwegen gedachte der Cardinal/ eine Societaͤt der Kauffleuth mit gewiſſen Privilegien auffzurichten/ da ſie den Koſten thaͤten/ jhr eygene Commercien befoͤrderten/ vnnd zur noth dem Staad auch bedient waͤren:
Zumahl aber ſie von der Admiralſchafft nicht wolten commandirt ſeyn/ vnnd ein jnſolenten Dominat/ vmb jhr eygen Geldt/ zu mehrem Schaden/ vber ſich kauffen vnd ſetzen: wurd die Admiralſchafft auffgehoben/ vnd der Hertzog von Monmorancy/ mit einer groſſen Summa Gelds/ auch andern Ehrenaͤmptern/ ſolches Ampt zureſigniren vermoͤgt/ vnnd ein Groß Meiſter vber die Com̃ercien beliebet/ der/ was dem Staad nuͤtzlich/ von der Admiralſchafft behalten/ oder fahren lieſſe/ wie dann der Koͤnig jhm vorbehalten/ ſeine Kriegs Schiffe wem er wolte/ anzubefehlen/ da ſonſten dem Admiral/ er waͤre tuͤchtig oder nicht/ ſolche Ehr gebuͤhrte.
Der Cnrdinal ſolte dieſen Laſt auff ſich nehmen/ wolte aber die Beſoldung nicht ziehen/ auch kein andern Titull/ als Jntendant deß Meers oder See Verwalter tragen.
Da er doch die Admiralſchafft ſampt allem Zugehoͤrleichtlich annehmen koͤnnen.
Es wurd aber ein mehrers erfordert/ daß das Koͤnigreich zu vralter Herꝛlich keit wieder gelangen moͤchte: darumb ließ der Koͤnig die fuͤrnembſten Staͤnde zu ſich nach Pariß kommen/ jhres Rahts hierin zupflegen/ vnd durch den Siegelwarter vortragen/ es gedachten Jhre Majeſtaͤt alle Vnordnung abzuſchaffen/ ein Vorꝛaht zumachen/ damit dem Volck in der Noth auch kein newer Laſt auffgezegt werden muͤſte/ zu dem endewolte er etliche Beſatzungen abſchaffen/ ſeine Hoffhaltung einziehen/ den Kauffhandel mit ernſt auffrichten/ vnnd im Kriegsweſen gute Ordnung machen.
Der Cardinal erhub dieſen Vortrag/ mit dieſem Anhang/ man theilte manchmahl die beſten Guͤter mit dem Meer/ auff daß ein Schiff erleichtert/ vnnd erhalten wuͤrde: welches ein jeder bey dieſen Zeiten auch zuthun ſchuldig waͤre/ vnd auff das gemeine Weſen/ in welchem ſein eygene Wohlfahrt begriffen/ mit vnverꝛuͤcktem Auge ſehen/ der Schluß war/ zwo Armeen/ jede von zwantzig tauſent Mann auff den Beynen zuhalten/ vnd darneben dem Landvolck durch gute Ordnung zuſchonen:
die zwey vnnd fuͤnfftzig Millionen Schulden auff dem Schatz abzuſtatten: die Penſionen oder Wart- vnd Gnadengelder nicht vber zwo Millionen zuſetzen: auch wurd Jhre Majeſtaͤt erſucht/ die viele Veſtungen/ ſo nur zur Meuterey vnd Rebellion mitten im Land Vrſach geben/ nieder zulegen/ vnd Mittel zufinden/ daß die fuͤrnembſte Herꝛn kein Auffſtand mehr vornehmen.
Vnd alſo endete ſich dieſes ſechs vnnd zwantzigſte Jahr: aber das folgende brachte weit andere Haͤndel.
Die Hugenotten waren gedemüthigt/ aber die Roſcheller kondten nicht leiden/ daß jhre Schiffarten einigen Eintrag haͤtten/ vnnd denandern gleich giengen: die Commiſſarien vber die Friedenspuncten waren jhnen vnertraͤglich: deß Koͤnigs Voͤlcker in der Ludwigſchantz/ vnd auff den Jnſeln kondten ſie nicht ſehen/ vnnd wurden vngedultig/ als man jhnen hier auff antwortet/ ſie waͤren Vnderthanen/ die Demolierung/ ſo zu Mompellier zugeſagt worden/ hetten ſie ſelbſt verſchertzt: die Klugſten vnder jhnen ſelbſt koͤndten ſich nicht anderſt wider deß Poͤbels Vngeſtuͤm erhalten:
vnd haͤtten vber diß alles die voͤllige Freyheit jhrer Religion/ wie andere Reichs Vnderthanen.
Sie geben taͤglich Vrſach/ daß man auff jhr thun vnnd laſſen/ mit einer Kriegsmacht Obſicht nehmen muͤßte.
Auß dieſen Vrſachen gieng das Spiel wieder an: dann der Hertzog von Rohan ſuchte die Burgermeiſter durch gantz Languedoc an ſich zubringen/ ſchickte nach Engelland/ dem Hertzogen von Bouquingan gar in Harniſch zubringen: vnd bracht es dahin/ daß der Koͤnig in Engelland ein groſſe Floth zurichtet auch offentlich zuverſtehen gab/ er haͤtte ſich verobligirt/ ob dem Frieden zuhalten/ vnnd den Hugonotten Schutz zuleyſten/ welches aber der Cardinal jhm gar nicht geſtehen wollen.
Endlich wurd beſchloſſen/ die Statt Roſchellen mit allem Gewalt anzugreiffen/ vnd die Hugonottiſche Parthey gar nieder zulegen.
Aber der Cardinal vberlegte alle vnd jede Beſchwerlichkeiten/ welche die vorige Koͤnige nicht haͤtten vberwinden koͤnnen: darumb muͤßte die Macht deß gantzen Koͤnigreichs angewand werden/ auff daß die Koͤnigliche Waffen bey vnverꝛichtem Werck/ nicht jnn- vnnd auſſerhalb deß Koͤnigreichs veraͤchtlich wuͤrden.
Nach dem aber die Kron mit Teutſchland vnd Spanien Fried hatte/ moͤchte der Engellaͤnder allein zubeſorgen ſeyn/ deme doch auch koͤndte begegnet werden.
Zur Sach zuſchreitten/ muͤßte man die Hafen ſchlieſſen/ vnnd auff Hollaͤndiſch die Statt mit Schantzen vmblegen/ damit keine Proviant hienein fuͤhre.
Es waͤren ſo viel Schiff auff den Frantzoͤſiſchen Cuſten/ daß man dem Engellaͤnder wohl begegnen/ vnnd ſeine Hülff zuruͤck ſchlagen koͤndte/ wann man den Canal mit Schantzen dicht aneinander verſehe/ vnnd die Schiff vnder dem Geſchuͤtz hielte.
Der Sachen deſto gewiſſer zu ſeyn/ hatte der Cardinal ein Abriß von den Paſteyen/ den Waͤllen vnd Graͤben: von der Tieffe/ Breyte vnd Beſchaffenheit deß Lands: von dem gantzen Land herumb heymblich vberkommen/ den er mit dem Marſchalck von Schomberg/ neben den beſten Jngenieurs offt betrachtet/ vnnd demnach wegen Geſchuͤtz/ vnnd allerhand Ammunition auff das kuͤnffeige alle Notturfft verordnete.
Wie nun ſolche Bereytſchafften vnvermerckt nicht kondten geſchehen/ alſo zog der Koͤnig in Engelland vor andern alles zu Gemuͤthe/ daß/ da die Hugonetten vnder die Banck muͤßten/ man in Franckreich nicht wohl Haͤndel erwecken koͤndte: ja daß die Frantzoſen/ wie das Queckſilber/ oder wie der Hahn auff der Kirchen/ nimmer ſtill waͤren/ vnnd auß Mangel jnheimiſcher Haͤndel die Nachbarn angreiffen wuͤrden.
Der Hertzog von Saphoyen/ etwas verdruͤſſig/ daß man jhn tieff hienein laſſen rennen/ vnd hernach ſeiner vngeacht Fried geſchloſſen/ braucht den Abt von Scaglia, die Belaͤgerung der Statt Roſchellen zuhindern: derſelb kondt die Hollaͤnder nicht auffbringen/ fand aber Engelland ruͤſtig: alſo daß Milord Montaigu nach Saphoyen/ Lothringen/ vnnd zu dem Hertzogen von Rohan verſchickt worden.
Der Hertzog in Lothringen verſprache/ weil er ſich etlicher Kayſeriſchen Kriegsvoͤlcker verſichert hielte/ zu rechter Zeit in Franckreich zufallen: der Hertzog von Rohan ſolte als dann in Languedoc/ vnd der Hertzog von Saphoyen in Dauphinè angreiffen.
Der Cardinal hatte dem Montaigu vier Monat lang laſſen nachſetzen/ biß er jhn zu Coiffy erdapt: welches der Hertzog in Lothringen ſo hoch empfunden/ daß er die alte Koͤnigin zu Pariß wiſſen laſſen/ wann man ſich nicht in vier vnnd zwantzig Stunden reſolvierte/ jhn wieder auff freyen Fuß zuſtellen/ haͤtte er Gewalt zuvben/ wie er dann Coiffy zur Stund/ auch andere Graͤntzſtaͤtte belaͤgerte.
Aber Montaigu mußte nach Pariß/ in die Baſtille, Saphoyen ließ ab von Franckreich/ vnd vermeynt durch ein heymlichen Verſtand Genua zuvberꝛumpeln/ der Engellaͤnder bekahm Stoͤß/ vnd Lothringen ließ ſich daran genuͤgen/ daß Montaigu biß an deß Koͤnigs zuruͤck kunfft im Schatten bliebe.
Wie nun der Koͤnig vmb die Weihenachten nach Pariß kommen/ ſtellt ſich der Hertzog von Lothringen ein in Perſon/ vnnd meynt/ er haͤtte ein groſſes erhalten/ daß man jhm den Montaigu ledig vberliefferte/ nicht ermeſſend/ daß der Cardinal auß den Brieffen ſein Genuͤgen erſehen/ vnd der Perſon wenig achtete.
Da fande ſich der Anſchlag auff Toulon, Montpellier, Breſſon vnnd Valanſe, neben vielen andern Heymlich keiten am Hoff/ ſo die Fraw von Cheureuſe hatte eingefaͤdmet.
Auch verſpuͤhrte man auß allerhand Diſcurſen/ daß den groſſen Herꝛn nicht lieb war/ da Roſchellen ſolte mit der Hugonottiſchen Parthey gar vnder den Fuͤſſen liegen/ zumahl man ſonſten kein Zuflucht/ den Koͤnig zupravieren/ vñ deſſen Gebott beyſeyt zulegen/ auch etwas mit Gewalt zuerpreſſen/ mehr an der Handhaben wuͤrde.
Weil nun der Cardinal dem Koͤnig erwieſe/ wie der Marſchalck von Montluc angemercket/ daß eben darumb die Statt Roſchellen/ vnder dem Koͤnig Carolo IX. nicht bezwungen worden/ weil die fürnehmbſte Herꝛn ſich Kaltſinnig erzeigten/ vnd auß oberwehnten Vrſachen den Wolff nicht recht beiſſen wolten: bracht bey jedermaͤnniglich ein groſſen Schrecken/ als die Marggraffen von Rouillat, Bonniuet, Montpriſſon vnnd Oy, bald Fancan, Milletiere vnnd andere geringere/ das ſtillſchweigen vnd wohl reden in der Baſtille lernen muͤſſen.
Noch wolte es im Land Guyenne Hindernuß geben/ in deme der Hertzog von Epernon, Gubernator/ den Frieden mit dẽ Hugonotten durch ein Geſchwornen der Statt/ deß Parlaments zu Bordeaux vnbegruͤßt/ laſſen publicieren: darñber alles in Vnordnung gerahten/ biß der Engellaͤnder ſich in der See ſehen laſſen: darumb denſelben vom veſten Land abzuhalten/ der geheyme Raht Leon/ vnd nach jhme der Cardinal von Sourdis, Ertzbiſchoff zu Bordeaux es vermittelt/ daß der Hertzog in das Parlament kommen/ vnd die Hoͤfflichkeit ablegen/ das Parlament jhme mit gleicher Hoͤfflichkeit begegnen ſolte/ darzu man viel Muͤht gebraucht/ doch endlich/ damit deß Koͤnigs Dienſt nicht gehindert/ den Hugnotten zu newem Auffſtand kein Anlaß gegeben/ vnd dem Engellaͤnder/ außzuſteigen kein Bruͤck gelegt wuͤrde/ beyderſeits verſtanden vnd kommen.
Sogeringe Sachen moͤgen jederweilen/ wie ein Lohnen oder Hefftnagel am Wagen/ die fuͤrnehmbſte Geſchaͤfften in das Stecken bringen: koͤnnen aber durch Wachtſamkeit vnd Fleiß erhoben werden.
Jn Summa/ Roſchell ſolte vnd mußte belaͤgert werden: darumb macht ſich der Koͤnig auff die Reyß/ fiel aber den erſten Tag in eine Kranckheit zu Villeroy, alſo daß bey zunehmender Vnpaͤßlichkeit die alte Koͤnigin/ fuͤrnemblich aber der Cardinal ſich deß groſſen Wercks der Belaͤgerung muͤſſen annehmen/ gleich wie Marillac die Juſtitz/ vnd D’Effiat die Finantzen hatten zuverwalten.
Zu end deß Julij lieſſen ſich zwantzig Engellaͤndiſche Segel vmb Olonne ſehen/ denen noch mehr folgeten/ alſo daß ſie vnder jhrem Geſchuͤtz zehen tauſent Mann auff die Jnſel Rè brachten/ welche Thoiras, Commendant in der Veſtung S. Martin angegriffen/ aber wegen groſſen Schadens auß den Schiffen/ machen vnnd bleiben laſſen.
Der Hertzog von Angoulême fuͤhrt ein Armee nach Poitu, gab den Deputirten auß Roſchellen die beſte Wort/ vnnd ließ jhnen die Ernd folgen/ damit ſie ſich keiner Belaͤgerung verſehen ſolten/ vnnd macht auff dem Land Quartier auff fuͤnff vnnd zwantzig tauſent Mann/ da er die Helfft doch nicht beyſammen hatte/ auff daß die Engellaͤnder/ wie ſie haͤtten thun koͤnnen/ nicht gar auff das veſte Land kommen ſolten.
Der Cardinal beſorgte ſich/ die Hollaͤnder moͤchten den Engellaͤndern Schiffe geben/ darumb kahm er vor/ ernewert den Bund/ vnd ſpart allhie keines Gelds.
Wie auch friſche Voͤlcker/ vnd Proviand in die Veſtung auff der Jnſel zubringen.
Die Engellaͤnder ſetzten hefftig an/ wurden aber vbel empfangen/ alſo daß ſie nur ſuchten die Proviand abzuſchneiden: durch welches Mittel viel auß der Veſtung vbergangen/ vnnd Thoiras zu capituliren angefangen/ biß der Cardinal ſechs/ Pinaces oder Platteſchiff von Bayonne laſſen kommen/ mit welchen der Graff von Grãdmont bey Nacht neben den Engellaͤndern/ auch vber die verſenckte/ vnd an die Spitzen mit Ketten aneinander vermachte Schiff ohne ſonderlichen Schaden gefahren/ vnnd Secours eingebracht: welchen Weg man mit andern Pinnaſſen gebraucht/ aber die Helfft nur vberbringen koͤnnen.
Der Koͤnig wolte nicht nachlaſſen/ vnd ſchickte ſein Bruder/ den Hertzogen von Orleans ins Laͤger/ der ſein beſtes thaͤt: wurd aber von ſeinem Leuthen verfuͤhrt/ wieder nach Pariß zukehren/ angeſehen es einem ſolchen Printzen ſchimpfflich waͤr/ daß der Cardinal ſolte das Obercommando fuͤhren/ welches nur lauter Mißtrawen vnd Widerwillen gebahren konde.
Vnder deſſen kahm der Koͤnig wieder zu ſeiner Geſundheit/ vnnd merckte wohl/ daß ſeine Gegenwarth hochnoͤhtig war/ die Engellaͤnder vom veſten Land abzuhalten/ vnnd auß der Jnſel zutreiben.
Verordnet derowegen den Hertzog von Elbœuf auff die Cuſten der Landſchafft Picardie, vnd den Hertzogen von Longueuille nach Normandy: den Hertzogen von Guyſe zur Schiffarmee/ vnd nahm an die Floth/ ſo jhm Spanien wider die Engellaͤnder angebotten/ damit ſie bey vnannemlicher Hoͤfflichkeit ſich nicht zum Feind ſchluͤge: vberließ der alten Koͤnigin die Auffſicht der Landſchafften vmb Pariß/ vnnd begab ſich auff den Weg.
Als nun der Koͤnig ankommen/ ſahe man von allen Enden her Voͤlcker/ Schiff vnnd Proviand bringen:
da man auß gantzer Macht gefochten/ vnd alle muͤgliche Mittel an die Hand genommen.
Endlich gedachte Bouquingan ſein euſſerſtes an der Veſtung S. Martin zuverſuchen/ deſſen Thoiras jnnen worden/ vnd den von Canaples in der andern Veſtung de la Prée zum Secours zukommen beſcheyden: welches auch bey dem erſten vnd andern Sturm ſo zeitlich geſchehen/ daß die Engellaͤnder jhre Todten vnnd Leytern hinderlaſſen/ auch zu einem endlichen Abzug ſich reſolviren muͤſſen: ſonderlich da der Koͤnig den Marillac vnd Schomberg mit vielem Volck vnd Munition abermahlen in die Jnſel außſteigen/ vnd den Engellaͤndern by dem Abzug das Cornet mit vier vnd vierzig Fahnen vnd vier Stuͤcken abnehmen laſſen: alſo daß von ſiebentauſent Engellaͤndern nur 1800. wieder nach Hauß kommen: zumahl deren viel im Moraß ſtecken blieben/ oder gefangen worden.
Nach ſolcher groſſen Victori legte der Koͤnig all ſeine Gedancken auff die Belaͤgerung der Statt Roſchellen/ welche wegen der Kauffmanſchafft war groß/ reich/ veſt/ vnd hochmuͤhtig worden/ daß ſie alle Begnadigungen der vorigen Koͤnigen vor ein Vergleich hielte/ vnd ein abſonderlichen Stand fuͤhrete.
Daß ſie nun jederzeit der Hugonotten Zuflucht/ vnnd der Malcontenten Auffenthalt geweſen/ auch die Koͤnigliche Befehl nie viel geachtet/ vnnd jetziger Zeit den Engellaͤnder an ſich gezogen/ auch allen Vorſchub jhme gethan/ vnd dreyhundert Mañ zu Huͤlff geſandt/ vnnd das Hauß Rohan auffgenommen/ ja alle Hugonotten gegen den Koͤnig verbittert vnnd auffgereytzt: darumb ließ der Koͤnig ſchon im Auguſtmonat nach der Statt graben/ Voͤlcker herumb legen/ vnnd die Veſte la Moulinette bawen.
Dreyzehen Schantzen/ mit vielen Redouten/ machten ein Reyff von dreyen Meilen herumb/ von Muß queten vnnd Falckonetten befreyt/ vnd beſchloſſen die Statt auff dem Land/ daß nichts ein/ noch auß kommen kondte.
Den Canal vberzog der Cardinal/ auß Angeben deß Pompeij Targon, der auch vor Oſtenden ſich gebrauchet/ mit einer Ketten/ vnnd vielen Maſtbaͤumen/ derſelb ließ auch Schloͤſſer auff Schiffe ſetzen/ die an einem Orthblieben/ oder fortgiengen/ das grobe Geſchuͤtz darauff zuſtellen: aberſchier alles vergeblich.
Darumb folgte der Cardinal ſeinem eygenen Sinn/ vnnd ließ ein Damm in den Canal/ da er 740. Klafftern breyt war/ vnnd von der Statt bloͤßlich kond beſtrichen werden/ breyt vnden legen/ vnd vber die Wellen fuͤhren:
Jn der mitten bliebet was offen/ wegen deß Zu- vnd Abfluß: welche Einfahrt mit Schiffen voller Steinen/ vnnd mit Baͤumen verwahrt war/ daß den Belaͤgerten in wehrender Zeit vber fuͤnff mittelmaͤſſige Schiffe nicht zukommen.
Dieſer Damm war wunderſam anzuſehen.
Vnder deſſen thaͤt der Hertzog von Rohan in Langnedoc ſein beſtes/ eine Vnion zumachen/ vnd die Voͤlcker allenthalben in ein Auffſtand zubringen.
Aber der Cardinal ſchickte den Herꝛn Gailland, Koͤniglichen geheymen Raht an die Staͤtte/ die er als ein Hugonott ſelbſt/ zu jhren Pflichten brachte/ bey denen ſie aber nicht lang geblieben.
Darumb der Printz von Condè ein Armee dahin fuͤhrte/ von deren er ein guten Theil dem Momorancy anbefohlen.
Der Anſchlag auff Monpelier koſtet den Hertzogen von Rohan ſein beſte Leuth.
Dannoch fuhr er jmmer forth/ mit Practicken/ vnnd mit Gewalt.
Zu Anfang deß Jahrs 1628. ſchickten die Roſcheller an den Koͤnig in Groß Britannien/ vnd begehrten Schutz: welchen der Koͤnig wegen deß Parlaments vnd der noͤthigen Geldſteur/ nicht voͤllig leyſten konde/ wie die Tractaten außwieſen:
doch ruͤſtet man eine Floth auß- Vnnd weil der Spanier dem Koͤnig in Franckreich eine Floth angebotten vnnd verſprochen hatte/ kam dieſelbe dieſer Zeit an/ nach dem die Engellaͤnder laͤngſt auß den beyden Jnſeln weichen muͤſſen/ vnnd mit ſo wenig Volck vnnd Proviand daß man ſpuͤren konde/ daß Spanien nur ſuchte den Krieg zuverlaͤngern/ vnnd der Statt Roſchellen nicht wehe zuthun:
wie dann auch die gedachte Floth bald wieder nach Spanien abgelauffen.
Hie kamen der Marggraff Spinola/ ſein Sohn vnd Tochtermann Leganez, auß Flandern/ vber Pariß/ ins Laͤger/ verwunderten ſich vber den Damm/ vnnd beſorgten die Frantzoſen thaͤten hie jhr Schulrecht/ damit ſie den Spaniern mit der Zeitbegegnen koͤndten.
Der Koͤnig muſte nach Pariß/ die Landſchafften nach Pickardy/ Schampany vnd Brie vor einem Auffſtand erhalten: darun baller Gewalt der Belaͤgerung dem Cardinal geblieben: kahm aber bald wieder auff die Zeitung/ daß die Engellaͤndiſche Floth zu Segel gienge.
Weil nun Marillac ſonderlich dem Cardinal mißguͤnſtig waren/ haͤtten ſie den Koͤnig gern in Pariß behalten/ vnnd die Statt Roſchellen vnbezwungen geſehen/ nur damit die Ehrſolcher hohen That dem Cardinal nicht zukaͤhme.
Der Koͤnig fand in der Muſterung fuͤnff vnnd zwantzig tauſendt Mann zum fechten.
Den eylfften May lieſſen ſich die Engellaͤnder mit fuͤnfftzig Schiffen ſehen/ warteten acht Tage auff der Roſcheller Außfall/ verſuchten im Canal durchzubrechen/ vnnd kehrten wieder nach Engelland: daruͤber die gantze Statt zwiſtig worden.
Noch lieſſen die Engellaͤnder nicht nach/ ſondern kahmen zum drittenmahl/ aber etwas langſamb/ weil Bouquingan vnder deſſen erſtochen ward.
Den dritten October geſchah ein Treffen/ vnd vber fuͤnfftauſent Canonſchuͤß.
Den folgenden Tag gieng das Spiel abermahl an: vnnd weil die Engellaͤnder die Vnmuͤglichkeit durch zukommen ſahen/ verſuchten ſie ein Vergleich/ vnnd den drey vnnd zwantzigſten noch ein Treffen: wendeten ſich wieder nach Engelland/ vnnd lieſſen die Roſcheller Gottes vnd deß Koͤnigs Gnaden.
Weil nun hie nichts zuerheben war/ vnnd der Cardinal weit außſehende Anſchlaͤg fuͤhrete/ wurd zwiſchen beyden Cronen wieder ein Fried vnnd Bund geſtifftet/ der aber vber Jahrs friſt geſchloſſen vnd beaidigt worden.
Die Roſcheller vermeynten zwar vor jhr gantze Parthey/ vnnd vor jhr Privilegien zu capitulieren/ muſten ſich aber auff deß Koͤnigs Diſcretion ergeben: welche jhnen in dieſem Puncten wurde vorgeleſen: der Koͤnig nehme ſie zu Gnaden wieder an/ ſchone jhrer mit der Hoſtilitaͤt/ vergoͤnnet jhnen jhre Guͤter/ verſtattet jhnen die Vbung jhrer Religion in der Statt: vnnd befahle/ daß alle Kriegsleuth dieſer Gnad genieſſen/ die Officirer vnd Edele mit den Seiten wehren/ die gemeine Knecht mit einem weiſſen Secken abziehen moͤchten/ doch ſchweren nimmermehr wieder zudienen.
Den 30. October zogen deß Koͤnigs Voͤlcker hienein/ vnd beſetzten alle Poſten: der Cardinal folgte/ ließ alles ſaͤubern: der Koͤnig thaͤt ſein Einritt auff Allerheiligen/ ließ den Erhungerten Proviand zufuͤhren/ vnd eine Proceſſion anſtellen.
Alſo kehrt er wieder nach Pariß/ vnnd zahltſein Geluͤbd vnſer lieben Frawen zu Ardilliers, deren er den Sieg auff der Jnſel/ vnnd wieder die Statt zugeſchrieben.
Hernach wurd der Meyer oder Schultheiß/ mit den Schoͤffen abgeſchafft/ die Meutmacher außgewieſen/ die Privilegien caſſirt vnd vernichtet/ auch verordnet/ daß alle Beveſtigung niedergelegt/ die Graͤben gefuͤllet/ vnd nur drey Thuͤrn/ ſampt der Mawren gegen der See/ wegen der Seerauber ſtehen blieben: daß kein Außlaͤndiger ohne deß Koͤnigs Erlaubnuß/ vnnd kein Ketzer von newem darin wohnen moͤcht.
Zu Vollziehung deſſen allen ſolte ein Vogt geſetzt werden.
Vnnd befand ſich in den Regiſtern/ daß dieſe Belaͤgerung an 40. Millionen Pfund gekoſtet hatte.
Hiernechſt zog die Armee nach Languedoc/ ward Meiſter im Feld/ vnd erobert Pamiers ſampt etlichen andern veſten Orthen.
Dannoch ſuchten die Hugonotten-Huͤlff bey Engelland/ Spanien vnnd Holland: darumb gedachte der Koͤnig/ ehe er in Jtalien vber das Gebuͤrg zoͤge/ es moͤcht ein newen Auffſtand geben/ wann er jhnen die Veſtungen ließ niederꝛeiſſen: vnnd befahl/ daß alle Ketzer die Waffen niederlegten/ vnd allen Gehorſam vor den hohen Gerichtſtellen leyſteten/ wann ſie jhrer Guͤter vnd Privilegien genieſſen/ vnd im widrigen nicht als Rebellen auff das euſſerſte/ ohne Hoffnung einiger Gnad verfolgt werden wolten.
Vnd ſolcher geſtalt wurd die Hugonottiſche Parthey zu End deß Jahrs 1628. gantz vnd gar gedaͤmpfft/ vnd zum Gehorſamb gebracht/ welches fuͤrnemlich durch deß Cardinals weiſe Vorſchlaͤge/ vnd deß Koͤnigs gute Gluͤck geſchehen.
Vnnd wird in allen Hiſtorien ſehr wunderſam ſtehen/ daß der Marggraff Spinola den 24. Auguſti im Jahr 1624. mit ſeinem Laͤger vor Breda ankommen/ den Orth ſolcher geſtalt vmbfaſt/ daß Printz Moritz von Vranien kein Mittel gefunden/ noch ſein Bruder nach jhm/ (zumahl er halb vor Bekuͤmmernuß geſtorben) den Spaniern beyzukommen/ vnd den Orthzuretten/ welcher den 5. Junij 1625. nach vnſaͤglichem Vnkoſten/ auß Mangel aller Lebensmittel vbergangen: gleich wie der Hunger auch die Roſcheller bezwungen hat.
Nun mehr begunte der Cardinal ſeinen Koͤnig zu den außlaͤndiſchen Kriegshaͤndeln zuleyten/ darauff er jmmer zu das Aug gehalten/ wie geſchaͤfftig er auch wegen der Hugonotten ſeyn moͤgen.
Darumb nahm er vor/ beydes die Teutſche vnd die Jtalianiſche Haͤndel: dann was Jtalien belangt/ waren zwar die Veltliner auß der Spanier Haͤnden/ vnnd dieſelben Paͤſſe in den alten Stand geſetzet/ wie droben gemeldet.
Jetzt aber gab es newe Haͤndel/ wegen deß Hertzogthumbs Mantua/ ob das Hauß Oeſterꝛeich ein ſolches Land an ſich bringen/ vnnd ſeine Macht in Jtalien vmb ein ſo groſſes vermehren ſolte/ aber ob Franckreich die Haͤnd einſchlagen/ vnd ein veſten Fuß/ dem Oeſterꝛeichiſchen Dominat den Kopff zubiethen/ in Jtalien ſetzen koͤndte: wormit dann der Cardinal fuͤrnemblich vmbgienge.
Alſo verſuchte er auch/ in dem Teutſchen Vnweſen Theil zuhaben/ vnd weil jhm alles ſo gluͤcklich im Koͤnigreich abgangen/ auſſerhalb groſſr Thaten thun.
Der 5. Diſcurß.
Wie der Koͤnig in Franckreich Mantua auff ſeine Seit gebracht.
Deſſelben Hertzogen Todt: vnd deſſen von Neuers Succeſſion: deß Koͤnigs Huͤlff.
Der von Rohan accommodirt ſich.
Der Hertzog von Orleans wird vnwillig.
Der Kayſer nimbt Cur vnd Meyenfeld ein/ vnd lockt den Frantzoſen in Jtalien.
Der auch in Teutſchland practiſirt.
Der Hertzog von Saphoyen bekriegt/ ſtirbt:
Der Mantuaniſche Krieg wird vertragen.
DEr Koͤnig ſchickte den Marggraffen von S. Chaumont, als ein extraordinari Geſanden/ nach Mantua/ an Hertzog Vincentzen/ weil derſelb den Koͤnig ſeines Bruders Ferdinandi/ deß regirenden Hertzogs Todt wiſſen laſſen/ mit bitt/ jhm zu Rom behuͤlfflich zu ſeyn/ damit ſein Heuraht mit der Princeſſin von Boſſolo, ſo jhn begauckelt/ vnd keine Kinder altershalben mehr tragen koͤnde/ getrennet werden moͤchte.
Alſo klagte der von Chaumont das Leyd/ wuͤnſchte jhm Gluͤck zur Regierung/ vnd erbotte ſeines Koͤnigs Anſehen/ Mittel vnd Macht zu aller muͤglichen Willfaͤhrigkeit: mit djeſem Anhang/ bey fuͤglicher Zeit nicht zuvergeſſen/ weil die Spanier jhm ſuchten ein Fraͤwlein auß dem Hauß Oeſterꝛeich zugeben/ vnnd Mantua ſampt dem Monferꝛat anzufaͤſſeln/ zumahl Saphoyen vnd Meyland ein ſo veſtes vnd fruchtbares Land wuͤrden anfallen/ weren ja kein ander Mittel zu ſubſiſtiren/ als daß er ſich/ wie ſein Vorfahr vnnd Bruder/ an Franckreich hielte/ oder doch auff keine Seit gar lenckete:
vnnd ſolcher geſtalt koͤnd er frey vnnd vngebunden ſeyn.
Das fuͤrnembſte war/ daß die Princeſſin Maria/ ſeines verſtorbenen Bruders Tochter/ dem Hertzogen von Rethelois (deſſen von Neuers Sohn) vermaͤhlet/ vnd jhr von jhm das Hertzogthumb durch teſtamentliche Verſchaffung beſcheiden wuͤrde: welches jhm dann ein groſſes Anſehen machen ſolte/ wann er ein beftimpten Nachfahren vnd Erben benamete.
Der Hertzog gab rund zuverſtehen/ er waͤr gut Frantzoͤſiſch geſinnet/ gedaͤchte die Princeſſin ſelbſt zuheurahten/ vnd von jhr Leibserben zuhaben: auß Mangel deren er den von Rethelois zum Succeſſorn haben wuͤrde.
Weil nun der Marggraff von Strigio entdeckt/ daß die Medici dem Hertzogen/ wegen ſtaͤter Vnpaͤßlichkeit/ ein kurtzes Leben gaben/ vermogt jhn Chaumont, das beſte hierbey zuthun.
Auff der andern Reyß ſolte er Mantua mit Saphoyen vergleichen/ vndden Heuraht fortſetzen.
Wie nun der Bapſt vnverholen ſich vernehmen ließ/ der Hertzog konde nicht geſcheiden werden/ bracht Chaumont vor/ in was groſſer Gefahr er dann wegen Land/ Leuth/ Freyheit vnd Leben ſchwebete/ weil Meyland vnd Saphoyen bereyt ſich wegen jhrer prætenſionen herauß lieſſen.
Der Hertzog von Saphoyen antwort/ Er haͤtte mit den Spaniern nichts zuthun/ der Frantzoſe ſolte lieber ſehen/ daß er/ vor dem Spanier/ auß dem Monferꝛat einnehme vnd beſeſſe/ was jhm daran gebuͤhrte:
So haͤtte ja Franckreich/ jhm zum Exempel/ ſich ſelbſt der Spaniſchen Huͤlff vor Roſchellen bedient.
Jn Summa/ er forderte fuͤnffzehen tauſent Kronen jaͤhrlicher Jntraden/ vnd zwantzig tauſent vor Schaden vnnd Vnkoſten/ weil der alte Hertzog das Wort nicht gehalten/ vnnd ſeinem Sohn dem Cardinal die Tochter nicht gegeben.
Darauß man leichtlich abnehmen koͤnnen/ daß er mit Gewalt verfahren wollen.
Darumb begab ſich Chaumont wieder nach Mantua/ als eben Hertzog Vincentz den fuͤnfften Tag hernach dieſe Welt geſegnet.
Zuvor aber hatte Strigio jhn dahin gebracht/ daß er den Hertzogen von Neuers in offentlichen Patenten/ zu ſeinem einigen vnd rechtmaͤſſigen Erben aller ſeiner Landen/ vnnd deſſelben Sohn/ den Hertzogen von Rethelois zu ſeinem General Leutenant laſſen außruffen/ auch verordnet/ daß derſelb ſeine Nichtin die Princeſſin Maria/ noch vor ſeinem Ende heurahten ſolte.
Welcher geſtalt auch die Beampten vnnd Officirer auff den Hertzogen von Neners in Pflicht genommen worden.
Wie nun die Diſpenſation von Rom wenige Stunden vor deß Hertzogen Todt ankommen/ trieb Strigio, daß ſie vmb neun Vhr in der Chriſtnacht ſich vermaͤhleten/ Beylager hielten/ vnd gleich darauff deß Hertzogen Todt vernahmen.
Auff dieſe Zeitung verfuͤgte ſich der Hertzog von Neuers nach Jtalien/ vnd thaͤt ſeinen Einritt zu Mantua bey Endt deß Jenners/ im Jahr 1628.
Hie machten Saphoyen vnd Gonſales de Cordoua, Gubernator zu Meyland/ ein Bund/ auff beyden Seiten in das Monferꝛat zufallen/ vnd den Marggraffen de Montenigro in das Mantuaniſche zuſenden.
Der Kayſer ſchickte Graff Johann von Naſſaw/ vneracht der Hertzog von Neuers durch den Ertzbiſchoff zu Mantua vmb das Lehen vnderthaͤnig anſuchen laſſen/ als ein Commiſfarium/ das Land in Sequeſter zu nehmen/ vnnd alſo zufaſſen/ daß kein Jtalianiſcher Fuͤrſt kein Fuß drinnen ſetzen koͤndte/ biß der Printz von Gaſtales ſein habendes Recht vorgebracht vnnd erhalten.
Weil aber obgemeldte Liga vmb die Zeit/ da Hertzog Vincentz verſtorben/ bereyt war eingefallen/ vnnd etliche Orth erobert/ brachte der newe Hertzog von Mantua zwoͤlff tauſent Mann zu Fuß/ vnnd zwey tauſent Reyſſigen ins Feld/ vnnd erſucht den Koͤnig in Franckreich vmb die zugeſagte Huͤlff/ dieweil aber der Koͤnig mit den Roſchellern vnnd Engellaͤndern eben viel zuthun hatte/ erfolgt nichts weiters vor dißmahl/ als daß deß Hertzogen von Neuers Freunden erlaubet war/ jhm zu zuziehen/ vnd in Franckreich Voͤlcker zuwerben: alſo daß vnder dem Marggraffen von Beuuron ein gute Anzahl mit manier vber das Gebuͤrgnach Caſal kommen/ deme der Herꝛ von Guron im Namen deß Koͤnigs gefolgt/ vnd nach dem im Außfall gebliebenen Beuuron commendirt/ biß der Secours vnder dem Marggraffen von Vxelles, in ſechszehen tauſent Mann beſtehend/ ankaͤhme/ der aber auß Mangel aller Notturfft zwantzig Tag auff dem Muſterplatz liegen blieben/ ja gar auß dem Gebuͤrg/ weil keine Victualien erfolgten/ vnd der Hertzog von Saphoyen/ jhnen die Paͤſſe feindlich abſchluge/ nach dem Delphinat ſich lencken muͤſſen.
Vmb dieſe Zeit zweyten ſich auch die Graubuͤndner mit den Veltlinern/ vber den rechten Verſtand jhrer Friedenspuncten/ darinnen vnder anderm verſehen war/ daß vber die kuͤnfftige Spaͤhn die beyde Kronen/ Franckreich vnd Spanien/ zum Entſcheyd ſprechen ſolten.
Weil nun Spanien die Sach auff die lange Banck verſchobe/ ließ es auch der Koͤnig in Franckreich anſtehen/ biß er ſelbſt in Perſon vber das Gebuͤrgekaͤme.
Dannoch trieb der Eyffer den Koͤnig zu Anfang deß Jahrs 1629. denſelben Zug vorzunehmen.
Viel Sachen hinderten/ ſonderlich der Winter/ mit Eiß vnd Schnee im Gebuͤrge/ die Saphoyſche Armee auff den Paͤſſen/ ſo viel veſte Orth vnder wegs/ vnnd dann fuͤnff oder ſechs Tagreyſen auff deß Feindes Boden/ bey beſorglichem Mangel der Proviand auß ferꝛn gelegenem Eygenthumb.
Darumb kondten jhrer viel im Rath zu Pariß nicht drein gehellen/ ſonderlich die jenige/ ſo ſich vor dem Spaniſchen Krieg ſcheueten.
Aber der Cardinal drang vor/ vnnd verſprach allen gluͤcklichen Fortgang/ weil wenig Spanier in Jtalien/ vnd die Spanier mit Geld nicht gefaßt/ auch die Staͤnde in Jtalien zum Auffſtand geneygt waͤren.
Alſo wurd der Zug beſchloſſen/ vnd nothwendige Ordre zum marſchieren/ auch wegen allerhand Am̃unition gegeben.
Zuvorderſt aber wurd die Verwaltung Pariß/ vnnd vmbliegender Landſchafften der alten Koͤnigin anvertraut/ ob ſie ſchon ſich wider den Cardinal hatte verleyten/ vnnd verbittern laſſen.
Der Siegelwarter Marillac ſolte die alte Ordinantzen von vierzehen Jahren her auffſchlagen/ vnd nach denſelben das Juſtitijweſen mit Huͤlff deß Parlaments reformieren.
So wurden auch die vbrige Hugonotten in Languedoc zum voͤlligen Gehorſam gebracht.
Deß Koͤnigs Reyß gieng durch Burgund vnd Schampanyen: zu Chalons fand ſich der Hertzog von Lothringen/ vnnd wolt das Hertzogthumb Bar in ſeinem eygenen/ vnd nicht in der Gemahlin Namen empfangen: welches jhm abgeſchlagen/ vnnd biß zu deß Koͤnigs Widerkunfft verguͤnſtiget ward.
Alſo zog der Koͤnig Lyon vorbey/ wegen der Peſt/ vnd kahm nach Grenobel/ lag ſtill ein acht Tage/ begehrt Paß an Saphoyen/ vermoͤg der letzten Tractaten/ Caſal zuentſetzen.
Der Koͤnig ließ ſich mit Worten nicht auff halten/ vnnd kahm mit groſſen Tagreyſen ohn ferꝛn von Suſa/ bey dem Paß vnnd Graͤntzen an.
Bey Chaumont hatte der Printz von Bemont den Paß verſprochen/ kondt aber ſein Herꝛn Vattern nicht darzu bereden.
Drey Barricades hatte der Hertzog von Saphoyen ſetzen/ tieffe Graben ziehen/ vnnd mit Redouten/ der Veſten Gelaſſe auff dem Felſen zugeſchweigen/ verwahren laſſen:
aber Gewalt gieng vor.
Darumb nahm der Hertzog den angebottenen Frieden an/ vbergab dem Koͤnig das Citadelle zu Suſe, vnd die Veſtung Gelaſſe, vnd verſprach allen Vorſchub zuthun.
Auff welche Zeitung Don Cordoua die Belaͤgerung auffgehoben/ vnd den Hungerigen Lufft gemacht hat.
Vnder deſſen gab es Haͤndel bey Hoff/ wegen deß vermeynten Heurahts/ zwiſchen dem Hertzogen von Orleans/ dann ſeine Gemahlin war im Kindelbett geſtorben/ vnnd der Princeſſin von Mantua/ oder einem Fraͤwlein von Florentz/ daß die alte Koͤnigin dieſe Princeſſin/ ſampt der Wittwen von Longuenille anhalten/ vnnd au bois de Vincennes ſetzen laſſen/ daruͤber der Hertzog von Orleans nicht wieder nach Hoff kommen/ ſondern nach Orleans gereyſet.
Der Koͤnig ſchrieb jhm/ die alte Koͤnigin wuͤrde ſie auff ſein begehren wieder auff freyen Fuß ſtellen:
vnd der Koͤnigin/ Sie haͤtte wolgethan/ vnnd koͤnde ſie auff begehren wohl folgen laſſen.
Wie nun im Monferꝛat alles wohl beſtellt war/ verfuͤgt ſich der Koͤnig nach Languedoc/ weil der Hertzog von Rohan eine Verſamblung zu Niſmes gehalten/ vnd ohne deß Engellaͤnders Bewilligung keinen Frieden annehmen wolte.
Der Koͤnig in Spanien ſolte jhm ſechsmahl hundert tauſẽnt Ducaten/ vnd andern Vorſchub geben/ den Krieg in Franckreich zuvnderhalten.
Darumb ließ der Koͤnig ein Theil Kriegsvoͤlcker zu vnd vmb Suſen/ vnd zog in Perſon auff Priuas im Land Viuaret: ließ ſtuͤrmen/ vnd das Schloß auß Schrecken vbergeben.
An dieſem Orth kam Marillac, der alten Koͤnigin Proceduren zuentſchuldigen/ vnnd auff jhr Recommendation den Stab eines Marſchalcks zuerlangen:
weil nun der Koͤnig ein abſchlaͤgige Antwort gab/ verꝛeytzten die Neider die alte Koͤnigin/ warumb dem Cardinal nimmer was abgeſchlagen wuͤrde.
Darauff ſie in jhrem begehren fortfuhr/ vnnd jhren Willen ohne ferꝛnere Widerꝛede gethan wolt haben:
dazu auch der Cardinal ſelbſt gerahten/ etwas aͤrgers bey ſo geſtalten Sachen zuverhüten.
Von Priuas gieng es auff Alets, vnnd andere Orth/ biß der Hertzog von Rohan ſich auch deß Koͤnigs Willen vndergab/ etliche Jahr auß dem Koͤnigreich zu ſeyn: darneben auch verſchaffte/ daß der Hugonotten Deputirten ſich auch einſtelleten/ vnnd alle Gnad von dem Koͤnig erlangeten: darauff dann das Friedens Edict erfolget iſt.
Der Koͤnig hatte nun dieſe Landſchafften zu Ruhe gebracht/ vnnd kehrt ſich wieder nach Pariß: in deme der Cardinal ſeinen Weg nach Montauban genommen.
Zu Pariß verſuchte man den Cardinal auß dem Sattel zuheben/ warumb er den Koͤnig im harten Winter vber das Gebuͤrg/ vnd in den Hundstagen/ zu einer mit Peſtilentz angeſteckten Armee gefuͤhret.
Vnd wann der Cardinal was hochverſtaͤndiges vorbrachte/ deme der Koͤnig nachgieng/ mußte er den Koͤnig meiſtern: wann auch der Koͤnig nicht eben thaͤt/ was die alte Koͤnigin/ auß einblaſen der Neider/ jederweilen vnbefugt begehrte/ mußte der Cardinal jhr hohes Anſehen vnder die Fuͤſſe tretten.
Dem nach vnderließ er/ deme nichts verſchwiegen blieb/ im geringſten nicht/ ſein beſtes zuthun: ſchickt Guron, mit zween anſehnlichen Hugonotten auß Niſmes in die Statt Montauban/ vnnd bracht alles vnder deß Koͤnigs Gehorſamb.
Es mußte aber ſo groſſe Herꝛlichkeit mit etwas Bitterkeit verſaltzen werden:
dann ſo bald der Koͤnig wieder nach Pariß kommen/ lage jhm die alte Koͤnigin an/ er ſolte dem Hertzogen von Orleans verbieten/ vmb die Princeſſin Maria zubulen/ vnd hien gegen machen/ daß er ein Florentiniſches Fraͤwlein/ ſo der ſchoͤnſten keine war/ zur Ehe nehm.
Welches aber ſolchen Verdruß gebracht/ daß der Hertzog ſich von Hoff machte/ vnnd nach Lothringen begabe/ vnnd ein Manifeſt außgehen ließ/ Er koͤnte nicht laͤnger zuſehen/ daß das Koͤnigreich ſo vbel regiert wuͤrde.
Marillac ſolte jhn wieder zu recht bringen/ auß Verordnung deß Koͤnigs: macht aber ſchier vbel aͤrger/ alſo/ daß auff deß Cardinals beyrahten der Koͤnig jhm zwar mehr einraumte/ als vor jhm ſeines gleichen nimmer gehabt hatte/ doch den Heuraht wegen der alten Koͤnigin an ſeinem Orth gelaſſen: vnd jhn ſolcher geſtalt/ doch nach deme der Cardinal vber das Gebuͤrg war gezogen/ wieder nach Hoff brachte.
Es wolte nit nur die Spanier/ ſondern auch den Hertzogen von Saphoyen/ vnnd den Keyſer verdrieſſen/ daß der Frantzoß im Veltlin/ in Bemont/ im Monferꝛat vnnd Mantua den Meiſter ſpielete/ vnnd meyneten/ die Tractaten zu Suſa waͤren abgenoͤthigt geweſen/ doch jhnen vmb ſo viel vortraͤglicher gefallen/ daß vermoͤg derſelben/ der Koͤnig ſeine Voͤlcker auß Jtalien ſolte abführen/ welche dann ſo bald nicht wiederkommen moͤchten/ vnnd demnach jhnen freye Handlung laſſen muͤßten.
Darumb fiel der Graff von Merode/ Kayſerlicher Kammerherꝛ/ vnverſehener weiſe/ in die Graubuͤndten/ faſſet die Paͤß/ vnnd Thor zwiſchen Teutſchland vnd Jtalien/ legt ſich in Meyenfeld/ vnnd in die Haupſtatt Cur/ ſetzt allenthalben Veſten/ ſeine Voͤlcker durch zubringen.
Welche Haͤndel der Hertzog von Saphoyen angeſponnen/ als waͤre im Mantuaniſchen Weſen die Kayſerliche Hoheit von dem Lehumann lædirt/ vnnd vor Caſal verſchimpfft worden: ſonſten wacht ſich Spanien veraͤchtlich/ vnnd wuͤrde bald erfahren/ daß es auff Meyland gemuͤntzt waͤr/ ja daß Genua ſich anderſt erklaͤren ſolte.
Wann dann dieſe beyde Thor/ zu Waſſer vnd Land/ Spanien entgiengen/ muͤßte gantz Naples verlohren ſeyn.
Hierauff nun begehrt gedachter Merode den Paß/ vnnd ließ die Voͤlcker dem Briefftraͤger auff dem Fuß folgen/ ohne Ankuͤndigung einiger Fehde: ja ließ dem Frantzoͤſiſchen Abgeſandten Meſmin in Cur das Loſament mit Soldaten vmbſtellen/ vnnd alle Schrifften abnehmen.
Deßwegen ſchickte der Koͤnig den Herꝛn von Sabran zu dem Kayſer/ ließ anbringen/ wie er ſeinen Bundsverwandten in Jtalien nicht haͤtte laſſen koͤnnen/ als der Spanier ohne einige Vrſach denſelben vberzogen: wie er auch ſich ſeines in Handen habenden Vortheils nicht gebrauchen wollen/ ſondern ſeine Voͤlcker wieder abgefuͤhrt: allein wolte der Kayſer dem Hertzogen von Neuers das Lehen/ darumb er bereyt vnderthaͤnig angeſucht haͤtte/ dermahl eins verleihen: mit einem ſondern Anhang/ daß deß Merode verfahren wieder der Voͤlcker Rechte/ ja wieder die vorige Vertraͤge lieffe.
Aber der Kayſer wolte ſich verwundern/ daß ſich der Koͤnig in die Reichshaͤndel einmiſchte/ da doch der Kayſer einem jeden ſein Recht wolte wiederfahren laſſen: zumahl der Koͤnig ſolcher geſtalt deß Hertzogen von Mantua euſſerſtes Verderben foͤrderte.
Der Koͤnig konde jhm dieſes alles leichtlich vorbilden: darumb befahl er dem Hertzogen von Saphoyen anzukuͤnden/ daß hiermit wieder die Tractaten zu Suſa gehandelt waͤr/ welche er mit Mund vnnd Feder zu Handhaben ſich verpflichtet haͤtte/ vnd demnach ſeine Waffen zu den Frantzoͤſifchen ſetzen muͤſte: ſeiner runden vnnd endlichen Reſolution hieruͤber erwartend.
Der Hertzog thaͤt/ als wißte er der Kayſeriſchen Voͤlcker Jntent nicht/ antwort/ ſie giengen Mantua nicht an: doch/ ſo die Frantzoſen abzoͤgen/ wie es Spanien begehrte/ wolt er auch daran ſeyn/ daß die Kayſeriſche auch den Fuß zu ruͤck ziehen ſolten/ ob ſchon der Kayſer hierin offendirt waͤr/ daß der Koͤnig ſich deß Hertzogen von Mantua/ welcher deß Kayſers Lehenmann/ ſo eyfferig annemen wollen.
Der Koͤnig ließ antworten/ da der Kayſer den rechtmaͤſſigen Erben das Lehen ertheylte/ wolte er ſeine Voͤlcker abfuͤhren/ haͤtte ſich auch der Mantuaniſchen Strittigkeiten gegen Saphoyen nicht als ein Richter/ ſondern ein Mittelmann angenommen: muͤßte dannoch wiſſen/ ob Saphoyen die Suſiſche Tractaten halten/ vnnd ſich zu jhm ſchlagen wolte.
Darauff eine Antwort von der Neutralitaͤt vnd von dem Stillſitzen erfolgte.
Als nun Spanien bey den Schweitzern jnſtaͤndig anhielte/ ſchickte der Koͤnig den von Leon auch ins Land/ vnnd erhielt den fünfften Auguſti zu Solohurn/ daß ein gemeiner Schluß geſchah/ an den Kayſer zuſchreiben/ da er ſeine Voͤlcker nicht abführen/ vnnd die Graubuͤnden nicht wieder frey machen wolte/ wuͤrden ſie ſich alle zu dem Koͤnig in Franckreich ſchlagen.
Aber der Spanier ſchickt den Caſſale, vnnd braucht ſich ſo ſehr/ daß der Schluß geaͤndert/ vnnd dahin gemittelt worden/ daß die Schweitzer etliche Kriegs Voͤlcker im Land hielten/ vnnd den Kayſeriſchen ferꝛnern Einbruch verwehren ſolten.
Alſo wird nun Cur vnnd Meyenfeld ein Anfang zum Krieg/ vnd ein Loch/ durch welches derſelbe in Jtalien eingebrochen/ vns zeygen:
dann vnder dem Marggraffen Spinola zwo Armeen hienein gezogen/ welcher in den Niederlanden alles ſtehen vnd gehen laſſen/ damit er zuvorderſt Genua mit Spanien wieder veſt machte/ ſo er auch dem Spanier zũ hoͤchſten Dienſt trewlich vnnd glücklich verꝛichtet: macht groſſen Vorꝛaht an Getraid/ rufft Friede/ Friede/ biß ſeine Voͤlcker all heran kommen:
da fiel er in den Monferꝛat/ nahete ſich zu Caſal/ vnderfieng doch keine Belaͤgerung/ weil er ſich deß Frantzoͤſiſchen Entſatzes befahrte/ nach dem die Hugonotten den Koͤnig nicht mehr daheim behielten.
Hoffete doch/ die Haͤndel bey Hoff/ vnnd die Zeit deß Jahrs ſolten/ zumahl wann er Caſal vnnd Colalto mit den Teutſchen Voͤlckern Mantua zugleich angriffen.
Der Oberſt Durand kam in Mantua/ vnnd thaͤt manchen Außfall/ ſonderlich da die Teutſchen die Vorſtatt einbekommen hatten.
Der Koͤnig konde ſo geſchwind nicht anziehen/ darumb verſchuff er/ daß die Venetianer dem Hertzogen manchmahl/ Geldt/ Proviand/ vnnd etwas an Volck zugeſand/ dieweil ſie eben vngern ſehen/ daß das Hauß Oeſterꝛeich in Jtalien ſo gar maͤchtig wurde.
Der Koͤnig in Franckreich hatte Luſt/ den Zug abermahl ſelbſt zuthun/ weil aber die Hertzogen von Saphoyen vnd Lohringen/ neben andern/ den Hertzogen von Orleans gern haͤtten mit einer maͤchtigen Armee ſehen in Franckreich fallen/ deßwegen auch der Cardinal nur in den letzeen Tagen deß Jahrs von Pariß auffgebrochen/ war deß Koͤnigs Gegenwart im Land zum noͤhtigſten: der dann auff deß Cardinals einreden/ alle Schuld deß außweichens auff die Diener/ vnnd Mißgoͤnner geworffen/ vnd ſolcher geſtalt den Hertzogen von Orleans abermahl wieder nach Hoff gebracht: alſo daß der Cardinal deſto freyer/ vnd ohne ruͤckdencken vber das Gebuͤrg gehen koͤnnen.
Ehe die Jtalianiſche Haͤndel angiengen/ haͤtte der Cardinal ein wachendes Auge auff Teutſchland/ vnd wolte ſehen/ wie das Hauß Oeſterꝛeich ſeine ſiegreiche Waffen fuͤhren wuͤrde: welches aber mit Eroberung deß Koͤnigreichs Boͤhmen nicht zufrieden war/ vnnd den Nieder Saͤchſiſchen Krayß angezapffet/ an welchem Orth/ als ferꝛn von Franckreich gelegen/ dannoch die noͤhtige Vorſorg geſchehen.
Weil aber vnder dem Schein den Pfaltzgraffen zuverfolgen/ die Spanier in die Vnder Pfaltz geniſtelt/ vnnd den Rheinſtrom gefaſſet: auch allem Anſehen nach/ die Kayſerliche Hoheit bey dem Hauß Oeſterꝛeich bleiben ſolte: gedachte der Cardinal/ es muͤßte der Koͤnig/ wegen deß Obern Elſaß/ deß Hertzogthumbs Lothringen/ der Vndern Pfaltz/ deß Luͤtzelburger/ vnd Guͤlchiſchen Lands/ auff dieſer Seiten nichts verabſaumen/ ſondern ſo wohl den Staad verwahren/ als dem Spanier Abbruch thun: zumahl die Strittig keit wegen Verdun/ vnd das diſputierliche Lehen wegen deß Hertzogthumbs Bar/ mit Gelegenheit was wichtiges abgeben kondten.
Darumb wurd der Herꝛ von Marcheuille an beyde Churfuͤrſten/ Bayern vnd Trier geſand/ deſſen fuͤrnembſte Verꝛichtung ſeyn ſolte/ daß er ſie zu Stifftung/ eines Friedens im Roͤmiſchen Reich vermahnte: ſonderlich aber vernehme/ wie es mit deß Kayſers Vorhaben/ ſeinen Sohn/ den Koͤnig in Hungarn/ zum Roͤmiſchen Koͤnig zumachen/ ablauffen moͤchte: nicht/ ſolches offentlich zuverhindern/ ſondern nur dem Churfuͤrſten in Bayern von ſolcher wuͤrde Anregung zuthun/ welche bey einem geringern Hauß als Oeſterꝛeich/ beſſere Gleichheit vnnd Sicherheit vnder den Staͤnden vnderhalten wuͤrde.
Vnnd im fall dieſes nicht angienge/ vnder der Hand erinnern/ deß Kayſers Perſon halben haͤtte man nicht zueilen/ vnnd wuͤrde der Verzug jhnen auch bey dem Kayſer ſelbſt nur deſto groͤſſer Anſehen machen/ da ſie im vbrigen nicht viel ſolten geachtet werden.
Jn allem fall koͤnden ſie den ſo hochnoͤhtigen Frieden/ dadurch erhalten: vnd im widrigen den Krieg verlaͤngern.
Den andern Puncten belangend/ ob ſolte der Koͤnig den Pfaltzgraffen/ auff jhre Vnderhaltung/ in das Koͤnigreich nehmen/ darzu koͤnd Jhre Majeſtaͤt nicht verſtehen/ weil es der Koͤniglichen Wuͤrde nachtheilig ſeyn ſolt/ von einem auffgenommenen Fuͤrſten Koſtgeld nehmen:
So koͤnde er ſich auch ohne Noth eines ſolchen nicht geringen Laſtes nicht vnderfangen: darzu dann auch die bloſſe Verheiſſungen nicht genugſam waͤren.
Vnd da dieſer jnnge Fuͤrſt in Franckreich ſich enthielte/ koͤndte der Koͤnig zu keinem Frieden in Teutſchland auſſer ſeiner Reſtitution verſtehen.
Der dritte Punct betraff Trier allein/ vnnd wurd mit keinem Menſchen beredet/ aber mit guͤlden Ketten veſt gemacht/ damit ſich einer zu dem andern alles guts zuverſehen haͤtte.
Der letzte Punct betraff den Frieden/ oder ein Stillſtand/ weil die Waffen in Nieder Sachſen was vngluͤcklich waren/ vnnd ſo wol die Catholiſchen/ als Proteſtirenden dadurch geſchwaͤcht wurden/ daß Franckreich endlich ein Einſehen haben muͤſſen/ welches wegen der Hugonotten vnd deß Kriegs in Jtalien nicht wohl ſeyn kondte.
Zumahl ſolte er auff ein Churfuͤrſten Perſoͤnlichen Tag dringen/ weil die Raͤhte mehrentheils von dem Hauß Oeſterꝛeich Jahrgelder haͤtten.
Wann ſie nun verſprechen wolten/ den Kayſer zum Frieden zuhalten/ vnnd ſelbſt darzu verſtuͤnden/ auch gleich ein Churfuͤrſten Tag hielten/ vnnd die vhralte Vereynigung mit Franckreich vernewerten/ ſolte am Koͤnig auff dem Marck kein Mangel erſchetnen.
Darauff erfolgt der Churfürſten Tag zu Muͤlhauſen/ vnnd gewiſſe Hoffnung eines Friedens auff das folgende Jahr/ welchen Oeſterꝛeich zuhindern Mühe that.
Aber wieder auff den Cardinal von Riſcheliu zukommen/ berichten wir/ daß er den Koͤnig wiſſen laſſen/ was vor vntrewe Haͤndel der Hertzog von Saphoyen triebe: darumb der Koͤnig ſich nicht laͤnger halten ließ/ vnd nach dem er durch den Marſchalck von Eſtree zu wegen gebracht/ daß die Venetianer zwoͤlff tauſent Mann zu Fuß/ vnnd drey tauſent Pferdt/ dem Hertzogen von Mantua zum beſten/ in das Feld geſtelt/ muſte er die alte Koͤnigin an der Seiten haben/ welche den Cardinal/ vnnd den Hertzogen von Mantua jnniglich haſſete/ den Koͤnig von jhnen abwendig zumachen.
Der Hertzog von Saphoyen ſolte/ vermoͤg der Tractaten zu Suſa/ ſeine Voͤlcker heran fuͤhren/ wolte aber nicht:
ſondern begehrt eine Vnderꝛedung/ ſo jhm abgeſchlagen wurde.
Dennoch kondte er den Paß nicht abſchlagen/ erlaubete aber ſuͤmpffichte Wege/ vnnd lieffert die Proviand vierzehen Tag zulangſamb/ ob er ſchon das Geld zuvor gezogen/ mit allerhand vnguͤltigen Auffſchuͤben: neben verſchiedenen Vortraͤgen zu einem Frieden nur den Spaniſchen zum Vortheil.
Der Cardinal ließ alles/ gleichſamb vnvermerckt geſchehen/ biß Caſal gegen einer Belaͤgerung genugſamb verſehen war.
Der Printz von Bemont beſuchte den Cardinal etliche mahl/ vnnd konde jhn doch nicht auß dem Buſch locken:
dann er auch die Armee von Caſal abwerts/ dem Saphoyer vber den Halß zoge/ ob er ſeine Voͤlcker wolte zu dieſen ſtoſſen/ wie er dann deſſen zum oͤfftern erinnert worden.
Der Cardinal befand im Kriegsraht/ daß man jhn feindlich angreiffen ſolte.
Alſo ſetzt die Armee den ſiebenzehenden Mertz 1630. vber den Fluß Doria, vnnd der Hertzog von Saphoyen fuͤhrt ſeine Voͤlcker nach Thurin, der Cardinal zog ſich dahin/ vnnd macht/ daß Pignerol vnverwahrt ſtund: aber er wendet ſich vnverſehens/ vnd bracht die Statt nach dem zwey vnnd zwantzigſten in ſein Gewalt: mußte das Schloß mit vnvberwindlicher Macht beſchlieſſen/ das ſich doch bald ergeben.
Perufe, Mireburg vnd Brickeras folgten/ aber ein Realſchantz in eil auffgeworffen/ verſicherte den Paß nach dem Delphinat/ vber etliche Thaͤler.
Der Koͤnig vmbfing ſeinen Bruder zu Troyes/ vnd wolt jhn das eine Knie nicht laſſen auff den Boden ſetzen:
befahl jhm die Armee in Schampanien/ vnnd das Gubernament vber Pariß/ vnnd nechſte Landſchafften.
Zog durch Dyon/ vnd Lyon/ empfing den Cardinal zu Grenobel/ vnd verſtund/ daß der Hertzog von Saphoyen/ ſo man jhm Pignerol widergebe/ vom Frieden tractieren wolte.
Der Kriegsraht konde nicht darzu verſtehen/ darumb kam der Koͤnig geſchwind vor Chambery/ vnd ſahe die Thor offen den achtzehendẽ May/ Anneſy vnnd Romilly folgten/ ſampt etlichen Schloͤſſern.
Der Printz Thomas wiche zu ruͤck im Land Tarantaiſe, ob er ſchon ſich wohl in der enge auffhalten koͤnnen.
Hiedurch kond der Koͤnig vngehindert nach Genff reychen/ vnd ſahe drey Laͤger zu gleich/ auß einem Gemach/ vor Momeillen/ Scharbonnieren vnd Læuille: legt ein Veſtung zu Eingang deß Thals Moriennen/ vnd hielt gantz Saphoyen in/ daß auch der Hertzog mit ſeinen Voͤlckern nicht hienein kommen koͤnnen.
Bey ſo geſtalten Sachen kondte die alte Koͤnigin jhr Spaniſch Gemuͤth nit laͤnger verbergen/ ließ jhr traͤumen/ die Spanier fielen in Franckreich/ vnd ſengeten vnd brenneten/ wolt dem Koͤnig bang machen/ vnd zwang jhn gleichſam nach Lyon zukommen/ ob ſchon ſeine Voͤlcker ſich ſehr verlieffen/ als ſolte er nicht wieder zur Armee kommen: welches doch nach dreyen Tagen mit groͤſtem Vnwillen der alten Koͤnigin/ vnd deß Siegelwarters Marillac geſchehen.
Weil aber im Thal Moriennen jhn ein Fieber anſtieß/ ließ er ſich bereden/ nach Lyon zuziehen.
Der Cardinal blieb bey den Voͤlckern/ deren/ die Peſt zwey dritte Theil hienriſſe: weil nun Marillac jmmer zu Vrſach funden/ mit ſeiner Armee in Schampanien zubleiben/ als ob die Kayſeriſche Voͤlcker jetzt wuͤrden einbrechen/ da es doch darumb zuthun war/ daß er allein commandiren wolte: mußte der Cardinal nach Lyon/ zum Koͤnig/ vnder deſſen ſtaͤrckt ſich Colalto auß Teutſchland/ vnnd ſchlug die Frantzoſen vnd Venetianer/ erobert auch die Statt Mantua ſelbſt den acht zehenden Julij/ durch heymblichen Verſtand deß Gaſtalen/ der an das Hertzogthumb prætendirte.
Daran deß Gaſtalen corꝛeſpondentzen/ der Venetianer Saumigkeit/ vnd deß Hertzogen vberſehen/ bey Erſetzung der Beſatzung Vrſach geweſen.
Aber Caſal wurd weit anderſt verwahrt/ was auch der Sinnreiche Spinola vor Gewalt vnd Kunſt brauchen koͤnnen.
Der haͤtte in den Niederlanden zuthun/ weil Franckreich den Hollaͤndern ſo gute Wort gegeben/ daß ſie weder Frieden noch Stillſtand mit Spanien eingehen wollen/ ſondern jhren Bund auß gutachten deß Cardinals ernewert.
So war ſeine Reputation vor Caſal zu weit verpfaͤndet/ vnd durch deß Colalto Verꝛichtung an Mantua mehr dann zuviel erhitzet.
Darumb eilte der Cardinal/ daß friſche Voͤlcker vber das Gebuͤrg giengen/ vnnd zwar vnder dem Commando deß Momorancy/ la Force vnnd D’Effiat, die mit dem Oberncommando/ vnnd mit den dreyen Theilen der Armee wochentlich vmbwechſelten/ allen Eyffer vnnd Neid zu meyden.
Sie ſchlugen ſich durch den Paß bey Veillane, vnnd eroberten Saluces, ſo Pignerol nicht viel vngleich war.
Als nun Veillane auch verlohren gieng/ gedachte der Hertzog von Saphoyen ſich zuvertragen/ vnd wie eines nach dem andern dem Feind in die Haͤnde gerieth/ bekilmmert er ſich/ daß er vber wenig Tag geſtorben.
Der Printz von Bemont vnderfing das gantze Weſen/ muſte aber leiden/ daß die Frantzoſen Villefranche, Pancallier, vnnd die Bruͤck zu Carignan, demnach den Paß vber den Po/ nach Caſal einnahmen/ ob ſchon Saphoyer/ Spanier vnd Teutſchen ihnen mit Macht widerſtunden.
Darumb er anfing/ nachzu ſinnen/ die Spanier wurden das Schloß zu Caſal nicht niederꝛeiſſen/ ob ſie es gleich einbekaͤm̃en/ ſo waͤr mit einem Hertzogen von Mantuabeſſer außzukommen/ als mit den Spani ern: zumahl man ſich wegen ſeiner Anforderung/ mit jhm vergleichen wolte/ vnd er der Frantzoͤſiſchen Macht gar nit gewachſen ſeyn koͤnde.
Allhie brachte Mazarini, ſo von langer Hand her mit dem Frieden ſich bemuͤhet/ man ſolte Statt vnd Schloß Caſal dem Spinola/ damit er vnd die Spanier ja etwas verꝛicht haͤtten/ einraumen/ vnd das Citadelle vor ſich ſelbſt laſſen: koͤnd es in dreyſſig Tagen ſecourirt werden/ ſolt Spinola abziehen/ wo nicht das Citadelle auch bekommen: welches der Cardinal nimmermehr ſolt eingangen haben.
Weil aber bey zerſchlagenen Tractaten der Hertzog von Saphoyen wollen auff die Frantzoͤſiſche Seiten tretten/ Caſal nicht laͤnger halten konde/ vnd der Entſatz vber alle maſſen ſchwehr fiel/ wird ſolches nothwendiger weiſe paſſieret.
Vnder deſſen wurd der Koͤnig gantz gefaͤhrlich kranck/ darumb man mit jhm nach Pariſleilete: allda der Cardinal ſehen muͤſſen/ daß alle ſeine vnderthaͤnige Dienſte deratn Koͤnigin vnannehmlich/ vnnd ſeine Perſon gantz verhaßt geweſen: alſo daß der Koͤnig deß vielen ſtichelens vnd verleumb dens vber druͤſſig/ nach Verſailles ſpatzieren fuhr.
Weil er nun wußte/ daß alles von den beyden Marillac herꝛuͤhrete/ ließ er dem einen das Siegel nehmen/ vnd jhn nach Liſieux ſetzen: vnd den andern in Jtalien greiffen/ vnd ins Schloß S. Menehoud gefangen legen/ damit ſie nicht die alte Koͤnigin vnnd den Koͤnig endlich gar wider einander verhetzen moͤchten.
Bey wehrender Vnpaͤßlichkeit deß Koͤnigs/ vnnd verworꝛenen Hoffboſſen/ wie das Mantuaniſche Weſen/ noch vor dem End deß obigen Stillſtands vertragen/ wie der Hertzog von Saphoyen/ Mazarini vnd Colalto auß Teutſchland Bericht erhalten/ daß deß Koͤnigs Geſandter Leon den Frieden geſchloſſen/ den auch S.
Eſtienne den Generalen vberbrachte/ jnhaltend/ daß der Kayſer den Hertzogen mit Mantua vnnd Monferꝛat belehnen wolte/ wann er jhm Statt/ Schloß vnnd Citadelle/ Caſal einraumete.
Es ſolte aber die Belehnung in ſechs Wochen geſchehen/ vnnd deß Kayſers Volck vierzehen Tag hernach auß Mantua/ wie auch die Spanier auß Caſal vnd den Orthen deß Monferꝛats ziehen.
Welche Verweilung wegen graſſirender Peſt/ vnnd Mangel an Proviand den Frantzoͤſiſchen Generalen beſchwerlich fiel.
Zumahl die Spanier nicht vnderſchrieben hatten/ vnnd ſolcher geſtalt Caſal vberꝛumpeln wuͤrden/ welches der Cardinal wohl von ferꝛn geſehen/ aber dieſes ſtuͤcklein/ deß Kayſers Gemuͤth zupruͤffen/ mit fleiß wagen wollen:
das jhnen doch die Generalen nicht einbilden koͤnnen.
Zogen alſo auff Caſal/ machten eine Schlacht Ordnung/ vnd wolten den Angriff thun: welchen Mazarini verhindert/ als er den Abzug der Spanier verſicherte/ wann nur der Orth einem Kayſeriſchen Commiſſario abgetretten wuͤrde.
Als nun die Kayſeriſche vnd Spaniſche ſo langſam auß dem Monferꝛat abgezogen/ vnnd ſich vmb Caſal legten/ machten ſich drey Regimenter Frantzoſen wieder hienein/ keiner andern geſtalt/ als biß die Teutſche Voͤlcker gar auß dem Land waͤren.
Vnnd auff dieſe Weiſe hat ſich der Mamuaniſche Krieg vor dißmahl geendet vnd geſchlichtet.
Der 6. Diſcurß.
Der Schwed faͤllt in Teutſchland/ die alte Koͤnigin will den Cardinal ruiniren: macht daß der Monſieur deßwegen von Hoff zieht.
Wird ſelbſt von Hoff gehalten: vnnd nach Bruͤſſell/ der Monſieur nach Burgund gewichen.
Klag vber den Cardinal vnd Koͤnig:
Bund zwiſchen dem Koͤnig vnd Schweden.
Fried in Jtalien.
Pignerol bleibt den Frantzoſen.
Bund mit Bayern.
Execution wider die Meutmacher.
Der Koͤnig kompt ins Biſtumb Metz/ macht ein vnbeſtaͤndigen Frieden mit Lothringen.
Deß Monſieurs Heuraht.
Stillſtand vor die Liga.
Trier gibt ſich in Frantzoͤſichen Schutz/ vnnd wird wieder eingeſetzt.
Der Bapſt erzeigt ſich Frantzoͤſiſch.
NVn koͤnde der Koͤnig nicht Frieden haben:
dann vnder deſſen derſelbe mit den Hugonotten/ vnd in Jtalien ſeine Geſchaͤfften gehabt/ war das Hauß Oeſterꝛeich fortgefahren/ vnnd etliche Fuͤrſten in Teutſchland verſtoſſen/ auch Staͤtte vnderdrucket.
Darumb der Pfaltzgraff die Hertzogen von Pommern vnd Mecklenburg/ der Marggraff von Brandenburg/ ſampt etlichen freyen Staͤtten/ den Koͤnig in Schweden vmb Huͤlff angeruffen: welcher jhnen vmb ſo viel lieber willfahren wollen/ weil jhm der Kayſer ſeine Schreiben auffgefangen/ geoͤffnet/ vnnd außgeziffert: ſeine Vnderthaͤnen auff dem Balthiſchen Meer beraubt vnd gefangen/ auch jhnen den Handel verbotten: den Vergleich mit Poln gehindert: gantze Armeen wider jhn in Preuſſen geſchickt: ſeine fried fertige Geſandten verhoͤnet vñ abgewieſen: ſeine Blutsfreunde von Land vnd Leuthen vertrieben.
Alſo laͤndet er im Junio in der Jnſel Ruͤgen/ erobert die Jnſel/ macht der Statt Stralſund Lufft/ weil er ſie vor zweyen Jahren in Schutz genommen: vmb welche Zeit auff dem Reichstag zu Regenſpurg beſchloſſen worden/ jhn alſo bald wieder vber See zuweiſen.
Weil nun der Schwed ſahe/ daß er die groſſe vnd ſiegreiche Macht deß Hauſes Oeſterꝛeich nicht wuͤrde allein angreiffen vnd ſchwaͤchen koͤnnen/ ſchrieb er an den Koͤnig im September/ vnd erhielt durch ſeine Geſandten gute Antwort.
Der Cardinal nahm Zeit/ die Tractaten auffzuſetzen/ vnd gedachte vor allen Dingen die Catholiſche Religion wohl zuverwahren.
Sein Geiſt wurd jmmerzu an loͤblichen Gedancken gehindert/ ſonderlich wegen der Feindſchafft/ ſo die alte Koͤnigin auff jhn geworffen hatte: dannoch bracht er zuwegen/ daß der Koͤnig dem Momorancy ein Marſchalck Stab geben/ vnd den Hertzogen von Vandôme wieder auff freyen Fuß geſtelt/ doch mit der Bedingung/ daß er auff eine Zeitlang von Hoff bliebe/ vnud auſſerhalb deß Koͤnigreichs ſich enthielte.
Aber die alte Koͤnigin wolte in dieſem ein vnnd dreyſſigſten Jahr den Cardinal ſtuͤrtzen: derſelb kondte wohl leiden/ daß man ſie nicht weniger als den Koͤnig ehrete: daß ſie mehr Einkommen zoͤge/ als die drey Koͤnigliche Wittwen zuſampt: daß ſie den Luͤtzelburger Hoff dem Louure ſchier gleich bawete: daß ſie bey allen vnd jeden Berahtſchlagungẽ ſich fande: daß der Koͤnig bey ſeinem verꝛeyſen jhr das Gubernament vber Pariß vnnd nechſte Landſchafften ließ: daß die außlaͤndiſche Geſandten ſich bey jhr hielten/ vnnd deß Koͤnigs Will vnnd Meynung auß jhrem Mund vernehmen.
Aber die Ohrenblaͤſer verhetzten ſie/ daß ſie immerzu klagte/ weil nicht eben alles vnd jedes in Staad ſachen nach jhrem Sinn gienge/ als ob der Cardinal/ der die Wolfahrt der Kron/ vnnd deß Koͤnigs Sicherheit allem andern Reſpect vorzoge/ ſie in einem vnnd anderm hinderte.
Darumb gedachte ſie/ der Koͤnig wuͤrde endlich jhren Willen thun:
vnd den Cardinal abſchaffen:
ſo waͤr es jhrer Hoheit ein groſſer Schimpff/ da ein Diener mehr/ als eine Mutter gelten ſolte.
Aber jhre Favoriten ſchuben am Karꝛn/ damit das Vngluͤck vnnd die Rache nicht vber ſie kaͤme.
Die Spaniſche Favoriten/ die Princeſſin von Conty, die Hertzoginnen von Elbœuf vnd Ornano lagen der alten Koͤnigin jmmer zu in den Ohren/ alſo daß kein ander Anbringen ſtatt finden koͤnnen.
Auch blieb der Verdruß/ daß Mantua dem Hertzogen von Neuers wieder ſolte zukommen:
So wenig bedachten dieſe Damen deß Reichs Wohlfarth oder Nachtheil.
Deß Koͤnigs Beichtvatter/ Suffren, der Baͤpſtiſche Nuntius Bagny, der Koͤnig ſelbſt thaͤten alle Muͤhe/ dieſen Mißverſtand beyzulegen/ weil die alte Koͤnigin nicht mehr wolte in Raht kommen/ da der Cardinal ſitzend waͤr: endlich geſchah ein Verſoͤhnung im Luͤtzelbergerhoff/ aber mit ſolchen Gebaͤrden/ Augen vnd Worten/ daß man wohl ſpuͤhrte/ wie lang es dauren wuͤrde.
Dann auch der Marſchalck von Schomberg/ mit Erweiſung jhrer eygenen Gefahr/ im fall der Koͤnig von jhr ablieſſe/ vnd den Saad zuvorderſt beobachten ſolte/ nichts verfangen koͤnnen.
Ja ſie wolte dem Cardinal nicht verzeihen/ als auch der Koͤnig in deſſelben Namen Abbitt thaͤt/ vnnd in ſeinem Namen jnſtaͤndig darumb anhielte.
Solcher vnbewegliche Sinn mißfiele dem Hertzogen von Orleans ſelbſt/ bekennete/ die alte Koͤnigin waͤr zwar deß Koͤnigs Mutter/ doch auch Vnderthanin/ daß verdroß ſie ſo ſehr/ daß ſie es jhm hoͤchlich verwieſen vnd auffgeropfft/ aber auch auff alle manieren getrachtet/ jhm ſolchen Sinn zunehmen/ vnd jhn auff jhr Seit zubringen.
Zu dem Ende bracht ſie Coigneux, Puis laurens vnnd Monſigot, denen der Koͤnig eben deßwegen groſſe Gnaden vnnd Verehrungen gethan/ daß ſie den Hertzogen von Orleans ſolten/ als ſeine geheymeſte/ bey guter Reſolution erhalten/ durch ſonderliche Practicken an jhren Reyhen: der erſte ſolt an deß Cardinals Stelle kommen.
Darumb er dem Cardinal alles Vnheyls Schuld gab/ vnd noch dichtet/ der Koͤnig wolte ſeinen Bruder au bois de Vincennes ſetzen laſſen/ daß er jhn nur vom Hoff/ in Widerwillen braͤchte.
Der ander ſolte durch deß Koͤnigs Verſchaffung/ ein Cardinals Stelle erlangen/ weil aber nach den Romaniſchen Geſatzen kein zweymahl Verheurahter ſolche Wuͤrde tragen kond/ wurd der Handel verzogen/ vnd dem Cardinal Riſcheliu zugemeſſen.
Der dritte war von nichts zu etwas kommen/ vnnd hatte von nirgend her andere Promotion zugewarten.
Monſteur ſonſten genannt der Hertzog von Orleans/ oder deß Koͤnigs einiger Bruder/ kam zum Cardinal/ kuͤndet jhm alle Freundſchafft auff/ vnd wolte der alten Koͤnigin Parthey halten: ſtieg wieder in die Gutſch/ vnd fuhr ohn Abſchied vom Koͤnig/ nach Orleans/ der Koͤnig kahm von der Jagt/ zum Cardinal/ verſichert jhn aller Koͤniglichen Gnad vnd Verwahrung: bezeugte der alten Koͤnigin alſo bald ſein groſſes Mißfallen/ vnnd daß ſie auch mit den Haͤndeln zuthun haͤtte/ welches ſie aber nach Muͤglichkeit/ doch vergeblich ablehnete.
Doch kam ſie nicht mehr in Raht/ ließ ſich bereden/ die halbe Welt wuͤrde dem Monſieur zulauffen/ vnnd dem Koͤnig warm genug machen: welcher dann wohl verſtunde/ daß hiedurch ſeine Jtalianiſche Haͤndel in einſtecken geriethen: daß aber auch eine Koͤnigin koͤnde zur Straff gezogen/ vnnd in einem boͤſen Vornehmen gehindert werden.
Man muͤſte dermahl eins die vnruhige Koͤpff von jhr thun/ vnnd ſie in eine wohlverwahrte Statt/ weit von Hoffſetzen.
Doch wolt er noch nicht zu ſolchen Extraͤmiteten kommen/ ſondern ſelbſt ſich abſentiren/ vnd eine zeitlang zu Compiegne Hoff halten:
aber die alte Koͤnigin wolt in Pariß nicht bleiben/ zog dem Koͤnig nach/ vnnd bildet jhm ſtaͤttigs vor/ was groſſer Auffſtand ſich im gantzen Koͤnigreich wider jhn erꝛegte.
Der Koͤnig beſucht ſie gar offt/ mit allem Reſpect/ bathe/ die Ohrenblaͤſer/ ſo auff eygnen Nutzen ſehen/ abzuſchaffen:
er wolte jhr zugefallen die beyde Marillac wieder begnadigen/ ſie ſolte nur deß Cardinals Perſon belieben: ließ ſie durch Chaſteaureuf vnd Schamberg erſuchen/ wieder in Raht zukommen/ vnnd von den Haͤndeln abzulaſſen.
Sie antwortet aber/ Sie waͤr aller Geſchaͤfften muͤde/ vnnd wolt mit dem Raht nichts mehr zuthun haben.
Der Koͤnig hielt Raht hieruͤber/ wie er dem gemeinen Weſen helffen/ vnd die alte Koͤnigin von Hoff bringen ſolte.
Als der Cardinal ſolches vermerckt/ begehrt er ſeinen Abſchied/ ob dadurch die alte Koͤnigin zu frieden ſeyn/ vnnd der Staad zu Ruh kommen koͤnde/ wann nur ſolches mit Koͤniglichen Gnaden geſchehe.
Weil nun jederman ſahe/ daß man der alten Koͤnigin allen genuͤgen thaͤte/ nahm ſich der Koͤnig vor/ ſie zubitten/ daß ſie ein Zeitlang von Hoff bleiben wolte/ welches auff dieſe Manier abgieng.
Der Koͤnig nahm die Jagt vor/ erſucht die alte Koͤnigin/ mit zuziehen/ befabl dem von Eſtree ſich nahe bey jhr zuhalten/ vnnd daß etliche Kriegsvoͤlcker allen vermuthlichen Tumult in Compiegne verhuͤteten.
Ließ noch/ ehe er zu Pferd ſaß/ den Herꝛn de la Villeaux Cleris jhr andeuten/ Er verreyſe ohne Abſchied/ damit ſie an ſeinem begehren kein Verdruß haͤtte: vnnd weil jhr das Schloß de Moulins hiebeuor zu einem Wittum Sitz vor ſo vielen andern gefallen/ moͤchte ſie mit jhrem gantzen Staad daſelbſt in aller Freyheit vnnd vollen Ehren/ neben dem Gubernament vber die Landſchafft Bourbonnois eine Zeitlang wohnen: der Beichtvatter Suffren ſolt jhr dergleichen vermelden.
Wie nun Eſtrée ſich anmeldet/ ſagt ſie alſo bald/ ſie ſehe jetzt jhr zweytes Gefaͤngnuß/ gab ſich doch zu frieden/ als er jhr betheurte/ er kaͤme jhr nur auffzuwarten.
Alſo bald fuͤhrte man Baſſampiere, den Abt von Eoix, vnnd den Medicum Vautier nach der Baſtille.
Die Princeſſin von Conty, die Hertzoginnen d’Elbæuf, Ornano vnnd Deſdiquieres muſten ſich in jhren eygenen Haͤuſern halten.
Jm vbrigen waren die Wachten bey Hoff/ alle Corꝛeſpondentzen zuverhindern/ wohl beſtellt.
Sie klagt/ man haͤtte jhr vertrauteſte Diener weggenommen/ vnnd begehrt ſonderlich den Medicum, an deſſen Stell man jhr die Wahl vnder hundert andern zu Pariß gab.
Der Marſchalck von Eſtrée ſtellt jhr die Schlüſſel der Statt frey/ nahm das Wort von jhr/ ließ ſie hien gehen/ wo ſie wolte/ and erinnerte ſie/ nach Chaſteau de Moulins zugehen/ mit ſonderlicher Verſicherung/ daß ſie ohne Wachten daſelbſt leben ſolte.
Dann an dieſem Orth war ſie der Statt Pariß zu nahe/ vnnd moͤchte mitten im Koͤnigreich wohnen wo ſie nur wolte.
Jhr beliebt Neuers/ vnd wolt doch nicht hien: der Koͤnig erlaubt jhr das Gubernament Anjou, mit Statt vnnd Schloß Angers, zur Wohnung: ſie wolt aber auß Compiegne nicht/ darauß groſſer Verdacht erwachſen.
Chaumont, Schomberg vnnd Roiſſy, konden bey jhr nichts außrichten/ biß ſie jhr im Namen deß Koͤnigs anzeigten/ derſelb haͤtte alle jhre Practicken in Kundſchafft bracht/ vnnd daß Monſieur auff jhr verꝛeytzen von Hoff vnnd auß dem Koͤnigreich waͤr.
Es wuͤrde kein Menſch dem Koͤnig vorzuſchreiben haben/ was er vor Raͤhte vnnd Diener wehlen muͤſte/ zumahl jhm deſto frembder vorkommen/ daß ſie den Cardinal/ ſo der Kron ſo gar nuͤtzliche Dienſte er wieſe/ ſo gar nicht leiden wolte.
Die H. Schrifft gebiete nicht/ daß die Kinder allzeit vnder der Eltern Zucht bleiben/ ſondern daß jederman dem Koͤnige/ als Gottes Statthalter/ gehorſam ſeyn ſolte.
Es gereyche zu groſſem Verdruß/ daß ſie auff vielfaltiges anſuchen/ von dieſem Orth nicht weichen wolte: zumahl jhr alle Endſchuldigung benommen waͤren.
Mit dieſem anhang/ jhr Vngehorſam waͤr dem Staad vnertraͤglich/ vnd jhr Gegenwart bey Hoffſchaͤdlich/ dadurch der Koͤnig zu mehrer Geſtrengigkeit gezwungen wuͤrde.
Aber ſie verbitterte ſich nur deſto mehr hiedurch/ vnd gab denen Gehoͤr/ die dem Koͤnig auß der Nativitaͤt ein kurtzes Leben ankuͤndigten/ vnnd ſie an den Monſieur/ als an eine auffſteigende Sonn wieſen.
Als nun der Koͤnig/ auff jhr offt wiederholtes Wort/ auß dem Koͤnigreich nicht zuweichen/ die Beſatzung abgefuͤhrt/ begehrt ſie mit dem Koͤnig ſelbſt zureden: vberꝛedet Vardes, daß er jhr la Capelle vbergab/ deme aber der Koͤnig vorkommen/ alſo daß ſie vorbey/ nach Auennes, die nechſte Starꝛ im Hennegaw gezogen.
Allenthalben thaͤt man jhr groſſe Ehr an/ vnd wurd zu Bruxelles empfangen/ wie der Koͤnig in Spanien ſelbſt haͤtte moͤgen empfangen werden.
Die Jnfantin war guͤtig vnnd mitleidig/ die Spaniſche Officierer aber verſchlagen/ vnd auff andere Vortheil/ ſo ſie durch dieſe fluͤchtige/ vnnd ergrimmete Koͤnigin vermeynten zuerhalten/ bedacht.
Dann die Jnfantin bezeugte dem Koͤnig/ ſie thaͤt alles Ehren halben/ durch Carondelet, Dechant zu Chambray, der etliche mahl ab vnnd zu reyſete/ ohn einigen Nutzen.
Vnder deſſen ſchickte der Cardinal de la Valette nach Orleans/ vnd erbotte ſich zu allem genuͤgen gegen ſeinem Bruder/ wann er wieder nach Hoff kommen wolte: jhm ſolte auch der Heurath mit der Princeſſin Maria von Mantua verguͤnſtigt ſeyn.
Aber die Ohrenblaͤſer hinderten deſſelben guten Sinn/ er waͤre dennoch ſchuldig/ die Fraw Mutter von deß Cardinals Gewaltzuretten: ſeine Perſon waͤr bey bey Hoff nicht ſicher: der Heurath ſchien Speck auff die Fall.
Darumb ſuchte man den Cogneux von jhm zuthun: welcher auch gewichen/ aber keiner anderngeſtalt/ als ſich zum voͤlligen Krieg zuſchicken/ vnnd allenthalben Anhang zumachen/ vnnd die Paͤß einzunemmen.
Darumb gedachte der Koͤnig im Mertz ſelbſt nach Orleans zu reyſen/ vnd ließ ſich deß Monſieurs gehorſambliches erbitten nicht abwenden.
Monſieurverfuͤgt ſich nach Burgund/ vnnd der Koͤnig folgte auff dem Fuß/ aller Enden Vnheyl zuverhuͤren.
Monſieur ſchrieb auß Beſanzon an den Koͤnig/ vnnd klagt/ Er haͤtte die Fraw Mutter gefangen gehalten: ſeine Perſon waͤr nicht ſicher: der Cardinal regierte vbel.
Brianſon bracht das Schreiben/ vnnd wurd ins Gefaͤngnuß gewieſen/ beſſern Reſpect zulernen.
Durch deß Koͤnigs Manifeſt fielen Moret, Elbæuf, Bellegarde, Rouannés, Cogneux, Puylaurens, Monſigot, Chanteloupe ins Laſter der verletzten Majeſtaͤt/ wann ſie in Monatsfriſt nicht Gnad ſuchten.
Cogneux verwirꝛete alles im Parlament zu Pariß/ daß das Manifeſt nicht publicirt wuͤrde: darumb das Parlament nach dem Louure zu Pariß beſcheiden/ weil jhnen nicht gebuͤrete/ vber dergleichen Staadſachen zuvrtheilen.
Gayan, Barillon vnnd Leſnè muſten deßwegen die Statt meiden/ kamen aber doch bald wieder zurecht.
Aber Monſieur verklagt den Cardinal vor dem Parlament/ vnd der Koͤnig nahm die Klagſchrifft zu ſich/ vnd entſchuldigt den Cardinal in einem Manifeſt.
Dergleichen thaͤt die alte Koͤnigin.
Das aͤrgſtewar/ daß ſie den Koͤnig ſelbſt angriffen/ als waͤr er zum Regiment vntauglich/ der dem Cardinal allen Gewalt ließ/ vnd die beſte Veſtungen anvertrawte: welches aber die Zeiten vnd Laͤufften alſo erforderten.
Wegen ſeines Reichthumbs konde man auch mit Grund nicht viel ſagen/ weil er jhm von ſeinen Præbenden/ vnd nicht von deß Volcks Beſchwerden kam/ auch ſo vbermaͤſſig nicht war/ daß man auch bey geringern Leuthen nicht der gleichen funden haͤtte.
So hoͤrte zwar der Koͤnig deſſelben Raht/ vnd thaͤt drumb nicht jedemahl darnach.
Auch war deß Volcks Laſt ſo gar ſchwer nicht/ vnd kam vom Cardinal nicht her/ ſondern von der alten Gewonheit zuklagen/ vnnd den gefuͤhrten Kriegen.
Es ließ aber wegen dieſer Laͤſterungen der Cardinal das Ruder nicht fahren/ ſondern ſorgte ſo wohl jnn- als auſſer Lands.
Wie er dann zu Eingang dieſes 1631.
Jahrs die Tractaten mit dem Koͤnig in Schweden/ daruͤber man vier Monat gearbeitet/ den Koͤnig nach dem Exempel ſeiner Vorfahren/ ſonderlich Henrici II. welcher auff ſolche weiß Metz/ Tul vnd Verdun an die Kron gebracht/ vnd die Frantzoͤſiſche Graͤntzen erweitert vnd veſt gemacht/ der Catholiſchen Religion/ vnnd vertriebenen Fuͤrſten zum beſten vnderſchreiben laſſen.
Die Oeſterreichiſche gaben auß/ der Bund gereychte etlichen Ketzeriſchen Fuͤrſten zu Nutzſuchten aber die Religion zum Deckmantel jhres Dominats.
Vnnd beſtuͤnde zwiſchen einem Ketzer/ ſo der Kirchen Feind waͤr/ vnd jhr viel Gewalts anthaͤt: vnnd vergaſſen/ daß ſie ſich mit den Mohren/ Jndianern/ Tuͤrcken vnnd Lutheranern ſelbſt verbunden: ſahen auch nicht/ daß ſolcher geſtalt die Catholiſche Religion an allen Enden gelaſſen/ vnnd an etlichen wieder eingefuͤhrt wuͤrde.
Auch haͤtte ſich Franckreich mit den Catholiſchen Staͤnden/ wieder die Ketzer/ ſollen verbinden: vnnd wolten nicht wiſſen/ daß ſolches nicht begehrt worden/ ja daß die abſonderliche Abſehen zu groß vnd viel geweſen.
Sonſten gieng es in Jtalien nach Gelegenheit wohl:
dann als der Koͤnig den Kayſer deren Enden geneygt fand/ war er willig/ da die Mantuaniſche Belehnung geſchehe/ vnnd Saphoyen neben dem Spanier dem Hertzogen von Mantua daß ſeinige wieder einraumete/ auch zuweichen: aber die Spanier meynten/ ſie wolten dannoch hinder die Veſtung Caſal kommen/ wann nemlich der Kayſer allein tractirte/ zumahl ſie vnder ſeinen Fahnen waͤren geſtanden/ vnd dannoch jhre Spruͤche noch vor ſich haͤtten.
Doch ließ ſich der Kayſer berichten/ daß der Hertzog von Mantua kein ander Schuld truͤge/ als daß er Frantzoͤſiſch/ vnnd nicht Spaniſch geſinnet vnd gebohren waͤr: aber deß Schweden Einbruch/ vnnd deß Frantzoſen Bund mit jhm befoͤrderten dieſen Frieden.
Gleich wie Saphoyen endlich wohl verſtund/ daß Spanien jhm groſſen Koſten/ vnnd kleinen Nutzen braͤchte/ Franckreich aber ſein eygenen Vortheil nicht ſuchte/ vnnd deßwegen zum Vergleich ſich geneygter erwieſe.
Der Bapſt ſchickte deßwegen Mazarini an den Koͤnig/ in deſſen Namen ſich Thoyras vnnd Seruient zu Queraſque, nach dem Nuncio Panzirolo gefunden.
Graff Gallas General/ erſchien im Namen deß Kayſers/ vnnd eylete/ wegen der Zeitung von deß Schweden Einbruch.
Bains vertratt den Hertzogen von Saphoyen/ vnnd Guichardy den Hertzogen von Mantua/ wie auch Cauaccia die Republic zu Venedig/ vnnd der Graff de la Rocque die Spaniſche Parthey.
Zuvorderſt zweyte man ſich vmb die Stellen im ſitzen: darnach wie der Regenſpurgiſche Schluß werckſtellig zumachen.
Vermoͤge deſſen der Hertzog von Saphoyen/ auß dem Monferꝛat ſolte fuͤnffzehen tauſent Kronen ziehen/ vnd deßwegen Trino zum Pfand behalten.
Endlich wie Mantua vnd Monferꝛat zu reſtituiren/ vnnd von den newen Veſtungen/ ſonderlich in den Grawbuͤnden/ zubefreyen.
Alles lieff wohl ab/ auſſerhalb/ daß Mantua wegen der Zahlung/ ſauer ſahe/ vnd der Graff de la Rocque den Krieg lieber hatte.
Darumb macht er/ daß der Kayſer dem Saphoyer vorhielte/ warumb Suſa vnd Auigiliana in der Schweitzer Verwahrung bleiben ſolten: darumb tractirte man zum andern mahl/ biß an den 19. Junij/ gab einander Geiſel/ zu Vollziehung der Tractaten: alſo zogen die Frantzoſen auß Pignerol/ die Teutſchen auß Mantua/ vnnd ein jeder kam zu dem ſeinigen.
Doch wolten die Spanier nicht auß Jtalien/ ſondern hielten die Voͤlcker vmb Mayland/ als thaͤten ſie jhnen noth/ zu den Beſatzungen/ vnnd vor das Koͤnigreich Naptes.
Auch kame Kundſchafft/ daß Merode anlaß zur Ruptur gebe/ daß die Spanier dieſen Frieden bey dem Kayſer vernichtet/ vnnd daß ſie den Mißverſtand am Hoff in Franckreich ſuchten zu einem vnverſoͤhnlichen Haß zuzubringen/ vnnd noch mehr Voͤlcker wuͤrben.
Darumb gedachte der Cardinal/ der Koͤnig werde zum driten Zug genoͤthiget werden/ vnd ließ Pignerol/ oder ein ander wohlgelegenes Orth zu ſeinem Paß an den Hertzogen von Saphoyen auff eine Zeitlang begehren.
Welches bey den Tractaten zu Mirefleur, den 19. October verwilligt worden/ daruͤber der Gubernator zu Meyland ſehr groſſen Verdruß bekommen.
Es hieß zwar anfangs/ nur auff ſechs Monat/ den Bunds Verwanden in Jtalien Schutz zuhalten: aber die Frantzoſen ſuchten eine vhralte Gerechtigkeit herfuͤr/ als waͤr der gedachte Orth jhnen zugehoͤrig: oder als ob der Hertzog gutwillig da von gelaſſen haͤtte/ ob man gleich von dem Eygenthumb ſich nichts vernemen laͤſt/ waͤre alſo Pignerol der einige Nutzen/ der fuͤnffzig Millionen/ ſo Franckreich vor dißmahl an Jtalien verwand hat.
Der Kayſer konde ohne Widerwillen nicht ſehen/ daß der Koͤnig in Franck. reich nunmehr auch in Teutſchland ſich zu ſeinen Feinden ſchluͤge/ vnnd etliche Orth vom Biſtumb Metz/ wie auch Metterich wieder an ſich reiſſen wolte: darumb der Cardinal bey Zeiten erinnerte/ daß Franckreich mit Bayern vnd Trier/ vber welche beyde der Kayſer herein fallen koͤndte/ einen Bund machte/ ſich einander mit Trewen zu meynen/ vnnd zubeſchuͤtzen/ auff acht Jahr lang: hiengegen wolte der Koͤnig dem Churfürſten in Bayern ſtellen/ neun tauſent zu Fuß/ vnnd zwey tauſent zu Pferd/ mit Geſchuͤtz vnd allem Zugehoͤr/ ſein erb- vnd newerworbene Lande zubeſchuͤtzen: mit dieſer Wahl/ die Voͤlcker/ oder das Geld darvor anzunemen.
Vnd dann ſolte Bayern dem Frantzoſen ſtellen drey tauſent zu Fuß/ vnnd ein tauſent zu Roß/ mit obigem Zugehoͤr/ auff gleiche Bedingung.
Auch ſolte keiner den andern/ einigerley Weiſe bekriegen.
Alſo war Franckreich auff dieſer Seiten verwahrt: aber inwendig ließ der Koͤnig ein Gericht niederſetzen/ vnd die Partitenmacher exequiren/ jhre Guͤter confiſciren/ vnnd allem kuͤnfftigen Vnheyl vorkommen.
Dann ſie hatten jhre Practicken auff Calais, Ardres, Verdun, Sedan gerichtet/ außlaͤndiſche Voͤlcker in Franckreich zufuͤhren/ wie ſie dann anſehnliche Leuthe nach Spanien/ Engelland/ Holland vnd an alle Benachbarie Fuͤrſten geſand/ vnd hien vnd wieder Werbungen anſtelleten.
Hiernechſt machte der Koͤnig den Cardinal zu einem Duc vnnd Pair in Franckreich/ nemlich nach Pflicht eines ſo hohen Ampts/ den Staad zuverwalten/ vnd die Armeen zuführen: der Aid wurd abgelegt den 5. September.
Jn Lothringen fanden ſich im Fruͤling zwoͤlff tauſent Mann beyſammen/ welche ſolten in Franckreich fallen/ vnnd wie die Regenbaͤcht zunehmen: aber der Schwed machte dem Kayſer ſolche Haͤndel/ daß der Hertzog von Lothringen verlockt durch den Titull eines Generaliſſimi, in Teutſchland zoge/ vnnd weil er vber ſieben tauſent Mann gepreſtes Landvolck ſahe zu ruͤck gehen/ ehe er an beſtimpten Orth gelangen koͤnnen/ da man von keinem Generalat wiſſen wollen/ kondie der Monſieur vor diß mahl nichts ſchaffen/ darumb der Hertzog ein newe Armee zurichten ſich verpflicht gefunden.
Weil er nun von 3. oder 4. Jahren her die Meutmacher in Franckreich vnderhalten/ vnd dem Koͤnig allen Verdruß thaͤt/ wurd die Reſolution gefaſt/ jhn zu vberziehẽ.
Der Koͤnig gieng gemach/ nahm die Orth ein/ ſo er vnd ſeine Vorfahren der Kron hatten im Biſtumb abgezwackt/ vñ namentlich Metterich/ ſo er in wehrendem Jtalianiſchem Krieg den Kayſer laſſen einnemen/ vnnd jhme vberlieffern/ auch zu ferꝛnerem Progreß beveſtigen laſſen:
Wich ergab ſich an den Koͤnig/ Metterich wiederſtund nicht lang/ weil der Hertzog in Lothringen kein offentliche Huͤlff thaͤt.
Wie er nun ſahe/ daß ſeine Macht allein zugering waͤr/ vnnd weder Kayſer/ noch Spanier jhm heiffen konde/ auch wegen Marſal ſich foͤrchtete/ weil es auch zum Biſtumb gehoͤrete: beſucht er den Koͤnig zu Metz/ den 26. December/ vnd muſte hoͤren/ er waͤr am Frantzoͤſiſchen Hoff aufferzogen/ vnd haͤtte das Lehen Bar vber acht Jahr verweilet/ vnnd vnder deſſen ſich aller loſen Haͤndel am Hoff theilhafftig gemacht.
Darauff beklagte er ſich warumb jhn der Koͤnig vber ziehen wolte/ der jhm aber zuſagte/ er wolte jhn noch wohl wider deß Schweden Sieghaffte Waffen/ die er herangezogen/ vnd vor der Thuͤr ſehe/ beſchuͤtzen:
doch ſolte er jhm Marſal zum Pfand ſeiner Trew vberlaſſen/ welches den 13. Jenner 1632. mit Vernichtigung aller andern Buͤndnuſſen/ vnd vollem verſprechen auff das kuͤnfftige geſchehen: daruͤber auch der Monſieur auß Nancy fortgezogen.
Aber Montecuculi kam vom Kayſer/ vnd der Freyherꝛ von Leide von Brüſſell/ die bildeten jhm ein/ der alten Koͤnigin Schreiben an das Parlament wider den Cardinal wuͤrde den Koͤnig wohl zuruͤcke ziehen/ vnnd jhm Lufft machen/ alles wieder zuerobern.
Der Schwed ließ von jhm ab/ auff deß Koͤnigs in Franckreich begehren: vnnd der Hertzog von Lothringen verdiefſt ſich ein newes in Nancy mit dem Montecuculi/ vnd erpracticirte noch einen Heurach mit ſeiner Schweſter Margrethen: vnnd dem Monſieur: dazu jhm ſein aͤlteſte Schweſter/ Princeſſin von Pfaltzburg trewlich geholffen/ in deme ſie ſich mit Puylaurens zuvermaͤhlen angenommen/ wann jener Heurath fortgienge: welches auch die Spanier/ die Kron Franckreich mit einheimiſchen Kriegen zuſchwaͤchen/ gern ſahen.
Gleichwohl hatte der Hertzog von Lothringen zu vnderſchiedlichen mahlen mit einem Aidſchwur betheurt/ er haͤtte keine Gedancken darzu/ vnnd ließ dennoch den Heurath gantz heymlich vollziehen/ ob ſchon Cogneux, auß Beyſorg/ Puylaurens moͤcht jhm vorgehen/ ſich hart darwider legte.
Der Koͤnig hielte ſich zu Metz/ als die Catholiſche Fuͤrſten Schutz begehrten wider den Schweden/ welcher jmmer fort fuhr/ vnnd den Rheinſtrom auch faſſete/ nach dem er deß Kayſers Waffen ſehr matt gemacht hatte.
Der Biſchoff von Wuͤrtzburg thaͤt den erſten Vortrag/ vnd ſuchto den Koͤnig wider den Schweden auffzubringen: aber derſelb wolte auß dem Staadskrieg kein Religionskrieg machen/ wohl wiſſend/ daß Schweden nur den Oeſterꝛeichiſchen Hochmuth daͤmpffen wolte/ der Cardinal ſagt jnen/ der Schwed wuͤrde von jhnen nicht laſſen/ wann ſie ſich nicht vom Hauſe Oeſterꝛeich gaͤntzlich abthaͤten.
Darumb begehrten ſie/ der Koͤnig wolte jhnen die Neutralitaͤt zuwegen bringen.
Hierzu wurd verordnet der Marggraff von Bresè, der den Koͤnig in Schweden zu Maintz angetroffen/ vnnd im Namen ſeines Koͤnigs gebetten/ der Catholiſchen Liga die Neutralttaͤt zuverguͤnſtigen/ weil ſolcher geſtalt dem Kayſer ein groſſer Abbruch/ vnnd ſeinem Koͤnig ein groſſer Gefallen geſchehe.
Der Schwed zeigt jhm alſo bald/ auß etlichen auffgefangenen Schreiben/ daß ſie was anders kocheten/ ja daß er jhnen vorlaͤngſt entgegen getragen/ was ſie jetzunder ſuchten: ſonderlich der Churfuͤrſt in Bayern/ welcher neben ſeinem proteſtiren Voͤlcker wuͤrbe/ vnd ſich zum beſten ruͤſtete.
Weil aber Bresè auff das kuͤnfftige ein beſſers hoffen wolte/ verſtattet der Koͤnig in Schweden der Kron Franckreich zu Ehren die begehrte vier zehen Tage Stillſtand/ ja die voͤllige Neutralitaͤt/ wann ſie ſich vnd jhre Voͤlcker vom Kayſer gaͤntzlich abthaͤten/ die Pfaltz reſtituirten/ die eingezogene Guͤter den Proteſtierenden wieder einraumeten/ nach auß weiß deß Jahrs 1618. dem Kayſer keine Werbungen in jhren Landen geſtatteten/ vnnd etliche Orth jhm zur Verſicherung einraumeten/ ſo wolte er ſie aller Hoſtilitaͤten befreyen/ auch aller Contributionen vberheben.
Aber deß Koͤnigs Abgeſandten ſpuͤreten wohl/ daß dieſes der Ligiſten/ weil ſie ſo veſt an dem Hauß Oeſterꝛeich haffteten/ geringſte Meynung war: welches der Cardinal auch anfangs wohl gemercket/ zumahl ſie lieber die Kirch/ als das Hauß Oeſterꝛeich vnder den Fuͤſſen geſehen.
Wie kompt es aber/ daß Bayern vnd Coͤlln auff deß Koͤnigs Vermittelung jhnen ſelbſten nicht geholffen/ vnd dannoch all jhr Vngemach jhme hernach wollen heym weiſen?
Sie begehrten zwar den Stillſtand zuerlaͤngern/ welches auch Bresè geſucht hat:
aber der Schwed konde nicht darzu verſtehen/ vnd fuhr forth mit ſeinen Waffen.
Der Ertzbiſchoff zu Trier fand harte Wort bey dem Schweden wegen deß Berghauſes Stolberg Eroberung/ vnd deß jungen Graffen von Solms/ mit zweyen Dienern Mord.
Darumb hielt er ſich an Frauckreich/ vnd brachte es ſo weit/ daß der Koͤnig jhm verſprochen/ gegen Schweden die Verſoͤhnung zuerwerben/ zumahl er etliche Veſtungen wolte vberlaſſen: welches dem Koͤnig vmb ſo viel vortraͤglicher war/ daß er dieſen Churfürſten/ gleich wie der Schwed den Sachſen vnd Brandenburger in jhrer Devotion hielten/ die Wahl eines Roͤmiſchen Koͤnigs/ darnach der Koͤnig in Hungarn trachtete/ ſolcher geſtalt zu verhindern.
Aber bey Spanien vnnd Oeſterꝛeich wurd es zum aller vbelſten jhm außgelegt/ da er doch von Natur forchtſam/ vnd die Schweden/ ohn andere Huͤlff vnd Rettung vor der Thuͤr ſahe/ zumahl der Koͤnig in Schweden jhm ſagen laſſen/ Er ſolte den Beutel wohl ſpicken/ ſeine Gaͤſte zuempfangen.
So bald die Catholiſche Liga wegen der new Tractaten handelte/ ließ der Koͤnig eine Armee von fuͤnff vnd zwantzig tauſent Mann/ vnder den beyden Marſchalcken la Force vnd D’Effiat nach Teutſchland gehen/ allen denen/ ſo ſeiner Huͤlffe beduͤrfften zum Troſt.
Vnnd weil Trier vnder deß Koͤnigs Schutz die Neutralitaͤt angenommen/ auch auff deß Schweden Wort auſſer der Gefahr war/ wolte er die verſprochene Veſtungen gern ſelbſt haben behalten/ vbergab doch Hermenſtein auff dem Rhein/ vnnd haͤtte die Reſidentzſtatt auch eingeraumpt/ wann jhn nicht das Capittel mit Huͤlff der Kayſeriſchen drauß geſtoſſen/ vnd den Graffen von Jſenburg mit einer Spaniſchen Beſatzung eingenommen haͤtte.
Der Hauptman in Philippsburg ließ die Frantzoſen nicht ein/ vnd bewahrt den Orth vor den Kayſer.
Die Spanier ſorgten/ Coblentz moͤcht auch Frantzoͤſiſch werden/ darumb legten ſie eine Beſatzung hienein.
Noch wolte der Cardinal weder mit Spanien/ oder mit Oeſterꝛeich brechen/ vnnd haͤtte doch die Spanier gern auß dem Trieriſchen Gebieth geſehen.
Behandelt derowegen den Schweden/ daß General Horn mitten im Junio durch den Rheingraffen Coblentz einnahm/ vnd den Frantzoſen vberlifferte/ nach erlegten Vnkoſten.
Die Statt Trier war wohl beſetzt/ vnd jüngſt befeſtigt: die ſolte Deffiat einnehmen/ ſtarb aber zu Luͤtzelſtein/ alſo daß Eſtreè an ſeine Stell kam/ welcher den Secours mit Proviand verhindert/ im recognoſciren ein hartes Treffen vnvermuth angefangen/ zwey Cornet davon getragen/ vnd die Statt zur Vbergab genoͤthiget: auch das gantze Ertzbiſtumb von den Spaniern befreyt/ vnd in Ruhe geſetzt.
Dieſe Corꝛeſpondentz zwiſchen Franckreich vnnd Schweden bekuͤmmerte den Kayſer hoͤchlich/ vnnd weil er mit den Waffen nicht viel außrichten kond/ nahm er ſeine Zuflucht nach Rom/ man ſolte das Creutz wider die Schweden vnd Ketzer in Teutſchland predigen/ erzehlt was die Catholiſchen Staͤnde müſten leiden/ ſagt aber nicht/ daß es wegen deß Hauſes Oeſterꝛeich/ vnnd nicht wegen der Religion waͤr.
Der Koͤnig in Schweden wuͤrde/ wie ein Attilas, die Kirch vnder die Fuͤſſe tretten/ Rom einnemmen/ vnnd den Bapſt verjagen: derſelbe ſolt ein Nuncium ſenden/ vnnd den Bund zwiſchen Franckreich vnnd Schweden laſſen trennen.
Deß Reichs/ vnd deß Spaniers Abgeſandten erhuben den Vortrag/ ſonderlich Borgia, wegen ſeines newen Biſtumbs Seuilien, der auch deß Bapſts nicht ſchonete/ weil er das Hauß Oeſterꝛeich Huͤlffloß lieſſe.
Weil nun jhrer wenig der Sachen Grund hatten/ vnnd deßwegen der Spaniſchen Parthey beyfielen/ muſte jhnen allen der Bapſt erweiſen/ daß dieſer Teutſche Krieg die Religion nicht angienge.
Darumb war diß die Antwort/ der Kayſer haͤtte jhm das Spiel ſelbſt gemacht/ ſeine Voͤlcker in Jtalien laſſen pluͤndern vnd rauben/ auch dem Roͤmiſchen Stul bang gemacht/ welche Mittel er zu dieſer Begebenheit haͤtte brauchen koͤnnen.
Weil aber ſeine Erinnerungen nit wollen beobachtet werden/ vnnd der Kayſer Teutſchland verabſaumpt/ den Schweden verachtet/ Jtalien angefallen/ vnnd dem R.
Stuel/ S.
Peters Erb zuerhalten/ zu groſſen Speſen gebracht/ moͤchte manden Bapſt zwar laͤſtern/ doch wuͤrde er der Kirchen Wohlfarth wiſſen zu Gemuͤth zuziehen/ vnnd alle Notturfft bey erſchoͤpfftem Schatz vnd geringen Mitteln vorzunehmen.
Verordnet demnach hundert tauſent Kronen vor den Kayſer/ vnd ertheilt ein allgemein Iubilæum, daß jederman vor die Kirch in Teutſchland betten ſolte.
Aber hier mit war der Sach vmb wenig geholffen/ dann der Cardinal hatte dem Bapſt zuerkennen geben/ daß Spanien ſuchte in Jtalien den Meiſter zuſpielen/ vnnd die Baͤpſtiſche Bullen nach belieben zurichten: alſo daß der Bapſt wohl verſtunde/ wie die Catholiſchen in Teutſchland nur wegen deß Hauſes Oeſterꝛeich Noth lidten/ vnnd daß der Koͤnig in Franckreich jhnen allen Schutz hielte.
Der 7. Diſcurß.
Der Cardinal vergleicht die Biſchoffe vnd Moͤnche.
Der Monſieur kompt nach Bruͤſſel.
Deß Marſchalcks Marillac Thun vnnd Todt.
Der Monſieur macht daß der Koͤnig den Lothringer zum Frieden zwang: Wird biß in Languedoc verfolgt.
Momorancy faͤllt jhm zu/ wird geſchlagen vnnd gefangen.
Monſieur macht Frieden.
Momorancy vird enthauptet/ darumb/ Monſieur abermahl nach Lothringen entweicht.
Guyſe verſchertzt ſein Gubernament.
Der Cardinal wird kranck.
Hindert den Hollaͤndiſchen Treues.
Iequieres macht Buͤndnuß mit Schweden/ vnd Oberteutſchland.
DEr Cardinal vnderfieng dieſer Zeit einen Vergleich zwiſchen den Biſchoffen vnnd Ordensleuthen/ welche wegen deß Predigens vnnd Beichthoͤrens in groſſe Verbitterung waren gerahten: zumal ſolcher Streitetliche 100. Jahr gewaͤhrt/ vñ auff dem groſſen Concilio zu Trient nit allerdings koͤnnen vergliechen werden.
Aber der Cardinal erwieſe auß den alten Geſchichten/ woher die Moͤnchsorden entſtanden:
es waͤren alle Moͤnch von den Biſchoffen geweyhet vnnd angenommen/ weil die Biſchoffe/ ſo der Apoſteln Stell bedienten/ von dem Sohn Gottes hiezu verordnet/ daß man die Guͤter zu jhren Fuͤſſen/ vnnd die Evangeliſche Geluͤbte bey jhnen ablegte.
Man muͤſte die Baͤpſtiſche Privilegien nicht ſolcher geſtalt außdoͤhnen/ daß ſie wider die erſte Einſatzung lieffen/ oder den Ketzern Aergernuß geben.
So haͤtten die Ordensleuth kein groͤſſer Ehr/ als durch die Beſcheidenheit.
Er wolte die Ordensleuth der Biſchofflichen Juriſdiction keines wegs vnderwerffen/ meynte doch/ wann die Biſchoffe jhnen in dem Moͤnchsweſen voͤllige Freyheit lieſſen/ koͤndten ſie im predigen/ vnnd was die Buß belangt/ den Biſchoffen wohl nachgeben.
Hieruͤber wurd ein Decret abgefaſt/ daß die Moͤnch/ ohne Erlaubnuß vnnd Gutachten der Biſchoffen/ auch ohn jhr Examen nicht moͤchten predigen oder Beichthoͤren:
ja daß die gegebene Macht bey bekandter Vnfaͤhigkeit/ vnd offenem Aergernuß koͤnde von den Biſchoffen eingezogen werden.
Welches Decret beyde Partheyen vnderſchrieben vnnd beſiegelt/ auch in das gantze Koͤnigreich außgeſchrieben.
Jn gemeinem Weſen gieng es vom argen zum aͤrgſten:
dann der Monſieur begab ſich nach Bruͤſſell verſtieß Cogneux vnnd Monſigot, auß antrieb deß Puylaurens, wurd den 28. Jenner herꝛlich empfangen vnnd biß an den 17.
May/ die Zeit vber ſeines Auffenthalts/ frey gehalten.
Die Jnfantin verehrt jhm eine geſtickte vnd mit ambregris bereytete lederne Kiſt/ mit guͤldenen Schloͤſſern kuͤnſtlich nach Farben gemacht/ darin zwey Kleyder.
Ein andere Kiſt von rothem geſticktem Sammet/ mit koͤſtlichem Leinwad.
Ein dritte mit allerhand Confect.
Vnd dann zwey gebutzte Pferdt mit Piſtolen.
Seine fuͤrnembſte Diener trugen auch vnderſchiedliche Præſenten davon.
Don Conſales de Cordoua wahr ohnlaͤngſt auß Spanien kommen/ ſolte bey Franckreich ſuchen das Teutſche Weſen zuvertragen/ dem Schweden in der Vndernpfaltz widerſtehen/ vnnd ferꝛnere Ordre von der Ertzhertzogin nehmen.
Weil er nun zu Pariß verſtanden/ daß das Teutſche Weſen die Religion nicht betreffe/ kehrt er kurtz vmb/ vnnd wolt ein Degen/ ſampt Gehenck/ auff zehen tauſent Kronen geſchaͤtzt/ vom Koͤnig nicht annehmen/ wie doch ſonſten gebraͤuchlich: zog nach Trier/ erwartet der Graffen Merode vnd von Embden/ empfing den Monſieur ſehr praͤchtig/ vnnd wolt jhme zugefallen den Einfall in Franckreich noch nicht thun.
Dann der Cardinal hatte die Hollaͤnder beredt/ Maſtrich mit gantzer Macht zubelaͤgern/ dahin Cordoua ſich wenden/ wiewohl vergeblich/ muͤſſen.
Doch gab er dem Monſieur/ welcher den Marggraffen von Fargis vmb groͤſſern Secours nach Spanien geſandt/ etliche Troupen/ nach Lothringen zugehen.
Vnder deſſen ergieng ein Vrtheil vber den Marſchalck Marillac, der bey dem vorigen Koͤnig ſehr wenig golten/ aber wegen ſeiner Gemahlin vom Hauß Medices, auff derlincken Seiten her/ bey der alten Koͤnigin Regierung eben deßwegen herfuͤr gekrochen.
Daß jhn nun der Koͤnig wegen der Fraw Mutter auch erheben wollen/ befrembdet jedermaͤnniglich/ wegen ſeiner geringen Tugenden.
Dann in Schampanien verwaltet er die Proviand vbel: als ein Gubernator zu Verdun macht er viel raubens bey dem Baw vnnd der Beſatzung: zwang das Land zu ſeiner Vnderhaltung: vor Roſchellen hielt er ſich ſo manlich/ daß der Commanthur von Valancè jhn ein Poltron gegen dem Koͤnig genannt.
Bey der Armee in Schampanien ſteckt er den dritten/ bald den vierden oder fuͤnfften Theil am Commißbrod/ als ein General in ſeinen Beutel: hielt ſeine Armee im Land/ wolt nicht nach Jtalien/ vnnd verurſacht Verlaͤngerung deſſelben Kriegs/ daß auch vber zehen tauſent Frantzoſen an Mangel vnnd Peſt deßwegen verſtorben.
Sonderlich miſcht er ſich in die Haͤndel bey Hoff/ ſo wohl was die alte Koͤnigin/ als was den Monſteur belangte: darumb vber gab jhn der Koͤnig der Juſtitz.
Zwey vnnd zwantzig Richter ſprachen das Vrtheil vber jhn/ daß er die Koͤnigliche Gelder verwand/ das Land verderbt/ geſchaͤtzt/ auß geſogen/ faͤlſchlich gehandelt/ falſche Quittungen vorgelegt/ vnnd deß Koͤnigs Vnderthanen vnderdrückt: alſo wurd jhm den achten May à la Greue zu Pariß der Kopff herunder geſchlagen/ wie vmb weit geringer Verbrechen vor Zeiten viel andern mehr geſchehen.
Der Hertzog in Lothringen hatte auß Noth mit dem Koͤnig in Franckreich Frieden gemacht/ vnnd wartet nur auff gute Geleegenheit: darumb ließ er durch ſein Herꝛn Vatter/ vnnd dann durch die Princeſſin von Pfaltzburg den Monſieur erſuchen/ ſein beſtes in acht zunehmen/ vnnd nach der Koͤniglichen Kron zugreiffen: ſtellete newe Werbungen an/ vnnd beveſtigte etliche Orth in ſeinem Land.
Weil nun auß etlichen auffgefangenen Schreiben/ auch andern Kundſchafften der Handel klar war/ wolte doch der Koͤnig den Guron an jhn zuvorderſt ſchicken/ vnnd der Sachen eygentlichen Grund erfahren.
Derſelb hielt jhm vor die Friedenstractaten/ die Werbungen mit dem Monſieur/ vnnd die geſuchte Huͤlff bey Spanien vnd dem Kayſer/ in Franckreich einzubrechen.
Als nun die Entſchuldigungen kalt vnnd kahl fielen/ wurd er der Koͤniglichen Clementz erinnert/ vnnd dann der Koͤniglichen Macht/ welche den Engellaͤnder abgetrieben/ die Hugonotten gedaͤmpfft/ vnnd den Jtalianiſchen Frieden erzwungen/ demnach ſeiner Macht auch wuͤrde gewachſen ſeyn.
Aber die Antwort vnnd endliche Erklaͤrung wurd auff deß Monſieurs Ankunfft von Bruͤſſel vnd Trier verſchoben: darumb befahl der Koͤnig daß d’Effiat mit ſeiner Armee nach Lothringen gienge/ vnnd er ſelbſt macht ſich auff/ ließ die Voͤlcker auff die Graͤntzen anziehen/ vnd ſeiner erwarten/ biß er den Commanthur von Valancè auß Calais braͤchte/ vnd den alten Rambus hienein legte/ damit die Engellaͤnder oder Spanier durch daſſelbe Loch/ dem Monſieur zu Dienſt nicht einbrechen koͤnden/ wie im Werck war.
Die Reyß gieng zu anfang deß Mayen ſchleunig an/ vnnd gluͤcklich forth/ alſo daß der Koͤnig ſich bald wieder wandte/ vnnd zu Laon vernahm/ daß der Monſieur ſich mit Lothringen conjungirt/ eine Compagny Carabiner dem d’ Effiat nieder gemacht/ vnnd in Franckreich eingebrochen.
Jm halben Junio hatte der Koͤnig ein ſtarcke Armee bey ſich/ derentwegen der Hertzog in Lothringen noch an ſich gehalten.
Deffiat eilt auff Pontà Mouſſon, vnd kam hienein/ darumb der Hertzog abermahl Fried vnd Gnad ſuchte. Aber der Koͤnig ließ den Lenoncour mit ſeinem Regiment zu Pferdt ſchlagen/ vnd dem Herꝛn von Cre den Muſterplatz vernichten: zog jmmer forth/ erobert Bar le Duc, vnnd S. Michel/ ſetzt ein newes Gericht an/ weil die vorigen keine Pflicht thun wolten.
Dieſes hereinbrechende Wetter abermahls abzuwenden/ ſchickte der Hertzog den Courtriſſon an den Koͤnig/ welcher nicht vnderließ den 23. Junij auff Nancy zumarſchiren/ vnd wieſe Ville vnd Ianin zu dem Cardinal/ weil er beſſere Verſicherung auff das kuͤnfftige muͤſte ſehen.
Zu Liuerdun wurd deßwegen geſchloſſen/ der Hertzog ſolte in 6. Tagen Statt vnnd Schloß Stenay, vnnd vber drey Tag hernach Statt vnnd Schloß Iamets mit aller Zugehoͤr/ auff vier Jahr dem Koͤnig einraumen: auch muͤſte Statt vnnd Veſtung Clermont in deß Koͤnigs Handen bleiben/ biß zu auß trag deß Proceß/ ob der Orth der Kron/ oder dem Hertzogen zuſtuͤnde/ gegen Abtrag einer erkantlichen Summa Gelds.
Jn Jahrs friſt/ ſolte der Hertzog die Pflicht wegen deß Hertzogthumbs Bar leyſten/ die Artickel zu Wich halten/ dem Koͤnig den Paß vergoͤnnen/ vnnd ſich von den Feinden deß Koͤnigs abthun.
Hiengegen die eingenommene Orth wieder erhalten/ vnd von der Kron Franckreich maͤchtigen Schutz wieder jedermaͤnniglich gewaͤrtig ſeyn.
Welcher geſtalt der zweyte Lothringiſche Fried den 26. Junij zu Liuerdun beſchloſſen vnnd beſiegelt worden: darauff der Hertzog den Koͤnig zu Secheprè beſucht/ vnd alle Trew verſprochen.
Dieſer Handel verꝛuckte dem Monſieur den Compaß/ daß er von Franckreich muͤſſen abweichen/ vnnd ſich nach Burgund ziehen.
Er ließ aber allhie ein auffruͤhriſches Manifeſt außgehen/ was er thaͤt/ geſchehe dem Koͤnig zu Dienſt/ vnd wider den Cardinal/ vnd fiel mit zwey tauſent Pferdten/ von Luͤckern/ Wallonen vnd Teutſchen/ vnder dem Commando deß Trieriſchen Dumherꝛn Metternich/ vnnd deß Luͤckers des Granges, in Burgund/ empfing Schreiben von dem Momorancy, daß die Sachen in Languedoc ſich biß dahin/ noch nicht ſchicken wolten.
Dijon wolte jhm zu Vnderhaltung ſeiner Voͤlcker nicht willfahren/ ſondern gab Fewr auff ſie/ wegen angezuͤndeter Vorſtatt.
Weil auch la Force mit zehen tauſent zu Fuß/ vnd zwey tauſent Pferden jhm nachzoge: vnnd der von Schomberg mit einer außerleſenen Reuterey/ vnnd etlichen Drachonern dergleichen thaͤt/ muſte er jmmerzu forth/ vnnd fand wegen ſehr vbeln verhaltens ſeiner rauberiſchen Voͤlcker/ allenthalben Widerſtand.
Alſo wendet er ſich nach Languedoc/ allda Momorancy auß Vnwillen/ daß jhm die gewoͤhnliche Brocken bey den newen Jmpoſten waren entzogen/ vnd jederweilen ein hundert tauſent Pfund trugen/ jhme die gantze Landſchafft wolte anhaͤngig machen.
Dieſen Vnwillen hatte vermehret/ daß er nicht General Feldmarſchalck/ das iſt ſchier nahe gar Conſtabel/ welches Ampt ſeine Voreltern etwan getragen/ werden koͤnnen/ zumahl man jhr vor einen beſſern Hauptman zum fechten/ als vor einen fuͤrſichtigen General preiſen wollen.
Darbey dann die alte Koͤnigin eyferig geholffen.
Der Koͤnig ließ jhm durch den Ertzbiſchoff von Arles, vnnd durch den Herꝛn Emery, die Vrſachen ſeines Mißtrawens andeuten/ die Landſchafft muͤſte nicht eben nach deß Gubernators belieben verwaltet worden: durch ein Auffſtand wuͤrde er ſein Gluͤck nicht erheben:
er ſolte ſeiner Voreltern Trew vnnd Dienſte nicht beſchmitzen.
Weil er nun gar nichts geſtehen wollen/ ſchickte der Konig noch zum vberfluß den von Sondeuil, ſeinen vertrawteſten Freund an jhn.
Aber man ſahe/ daß die ſieben Courier/ ſo er auff einander/ ſeine Trew zubezeugen/ nach Hoff laſſen ablauffen/ falſche brieff brachten/ als der Monſieur ſich in ſeinen Pateuten/ General Leutenant deß Koͤnigs/ wieder deß Staads Verwaltung nennete/ vnnd etliche Staͤtte/ auch Schloͤſſer jhme beyfielen.
Bey Narbonna lieſſen ſich fuͤnff tauſent Neapolitaner ſehen: die gantze Landſchafft erklaͤrt ſich vor den Monſieur/ wider den Cardinal/ vnd hengt ſich an den Momorancy/ derſelb belegt das Volck/ ſucht den Marggraffen von Foſſen, Gubernatorn in Mompellier/ zugewinnen: wurbe Voͤlcker/ begehrt Secours auß Spanien: aber das Parlament zu Thouloſe widerſetzte ſich nach allem vermoͤgen.
Bey ſo bewandten Sachen machte ſich der Koͤnig auff/ vnnd befahl dem Printzen von Condè, Koͤniglichen Gebluͤts/ Niuernois, Berry, Bourbonnois, Touraine, Poitou, Aunis, Xaintonge, haute & baſſe Marche, Limoſin vnnd Auuergne, mit ſehr groſſem Gewalt/ daß ſich ſchier jedermaͤnniglich daruͤber verwunderte.
Vnder deſſen nahm der Monſieur Alby ein/ gieng auff Carcaſſonne vergeblich/ ließ Beſiers beveſtigen/ vnd vernahm vngern/ daß all ſein vorhaben im Land Narbonne zu ruͤck gangen/ vnnd jhm dieſe Thuͤr verſperꝛt worden.
Hiengegen ließ der Koͤnig ein Manifeſt wieder deß Monſieurs Anhang/ zu Gnad vnnd Vngnaden/ im Parlament zu Pariß außgehen/ vnnd brach auff den eylfften Auguſt.
Jhm kam zum beſten/ daß Puylaurens vnd Momorancy gegen einander eyferten:
ſo wolte d’ Elbœuf mehr ſeyn/ als ſie beyde/ vnnd General Leutenant deß Monſieurs/ wieder deß Momorancy Danck heiſſen: alſo daß ſie ſich von einan der mit den Voͤlckern ſcheydeten.
Wie nun die Spanier/ auß antrieb der alten Koͤnigin/ vber die Niederlaͤndiſche Graͤntzen ſetzen moͤgen/ ließ jhm der Koͤnig nicht zuwider ſeyn/ daß der Graff von Soiſſons, auch Koͤniglichen Gebluͤts/ das Gubernament vber Pariß vnnd die nechſte Landſchafften/ auch vber die Armee in Pickardy in ſeinem abweſen erhielte/ vnnd nach Beſchaffenheit denſelben Niederlaͤndiſchen Staͤnden/ ſo das Spaniſche Joch ſuchten abzuwerffen/ zu Huͤlff vnd Troſt kaͤme.
Deßwegen auch die Spanier jhre Voͤlcker in die Laͤnder Hennegaw vnnd Artois theilen muͤſſen/ ob ſie ſchon derſelben zum Entſatz der Statt Maſtrich wohl benoͤthigt waren: welcher geſtalt auch die Hollaͤnder der Frantzoͤſiſchen Armee vnder dem von Eſtrée an der Moſel entrahten koͤnnen.
Là Force vnnd Schomberg zogen dem Monſieur auff dem Fuß nach/ biß in Languedoc/ vnnd fanden noch etliche Staͤtte vnnd Herꝛn in deß Koͤnigs Devotion/ beriethen ſich/ den Vicomte d’ Eſtranges in ſeinem Laͤger/ ohnferꝛn Priuas anzugreiffen/ den ſie in dreyen Stunden vberwaͤltigt vnd gefangen/ auch bald hernach/ andern zu einem Schrecken/ in Eſtrange enthaupten laſſen.
Der Monſieur war in das Schloß Beaucaire kommen/ aber die Statt hielts mit dem Koͤnig/ darumb koſtet es Mühe/ biß die Koͤnigiſche Voͤlcker jhnen die Proviand abgeſchnitten/ vnd ſie den ſechſten September zur Vbergab gezwungen.
Welche Vbergab der obige Eyfer verurſacht/ auſſer deme die Statt auß dem Schloß haͤtte moͤgen bezwungen werden.
Vnder deſſen verlohr der Monſieur auch das Schloß an der Statt S. Felix, durch Vbergab/ vnnd wurd von Momorancy getrieben/ den von Schomberg anzugreiffen/ welches auch bey Caſtelnaudary geſchehen/ da deß Monſieurs Voͤlcker den kuͤrtzern zogen/ vnd der Momorancy verwund/ auch halb raſend gegen den Koͤnigiſchen/ mit dem Pferd gefallen vnd gefangen worden.
Der Koͤnig erhub ſich von Lyon/ nach Languedoc/ ſchickte den von Aiguebonne an ſeinen Bruder/ ließ jhm alle Gnad vnd vorige Stell antragen/ wann er nur ſich frembder Haͤndel entſchlüge:
ſo moͤcht er auch wohl auſſerhalb deß Koͤnigreichs/ an einem nicht verdaͤchtigen Orth ſich halten/ vnnd hiemit vor alle ſeine Hoffdiener/ auch den von Elbœuf Pardon annehmen.
Es war aber Chaudebonne bereyt zum Koͤnig abgefertigt/ allen Gehorſamb zubezeugen/ vnnd darneben wichtige Sachen zubegehren/ daß nemblich/ Momorancy wieder zu ſeinen Wuͤrden kaͤme/ wie auch Beaucaire, vnnd alle andere/ ſo dem Monſieur vnnd der alten Koͤnigin anhaͤngig geweſen: daß Monſieur ein ſichern Orth haͤtte: daß die alte Koͤnigin wieder nach Hoff kaͤme/ daß dem Hertzogen in Lothringen ſeine Veſtungen wieder zukaͤmen: daß der Koͤnig jhm ein Million Pfund ließ erlegen/ die bey Lothringen vnd Spanien gemachte Schulden zuzahlen: vnd daß der Proceß wieder die Fraw von Fargis auffgehoben wuͤrde.
Vmb dieſe Gnaden hielte Monfieur bey dem Aiguebonne inſtaͤndig an/ ſonderlich vmb deß Momorancy Perſon.
Aber der Koͤnig ließ es bey dem erſten erbieten bewenden/ angeſehen deß Monſieurs begehren/ der Koͤniglichen Hoheit/ deß Staads Wolfahrt vnnd ſeinem eygenen beſten vnziemllch waͤre.
Befahl darneben/ ſeinen Hoffſtaden in Beſiers ein zunehmen/ vnd jhm alle muͤgliche Ehr zuerweiſen.
Buillon vnd Foſſez wurden nochmahln zu jhm geſandt/ mit der Erinnerung der Koͤnig capitulierte nicht/ wuͤrde dennoch ſeiner Clementz ohne nachtheil deß Staads/ jedermaͤnniglich genieſſen laſſen/ muͤſte aber darneben die Rebellion/ andern zu einem Exempel/ ſtraffen.
Puylaurens ſahe kein ander Thuͤr offen/ ſich ſelbſt zuretten: vnnd alſo wurd verglichen/ daß der Monſieur vmb Gnad bathe/ vnnd von allen Practicken abließ: daß er Hoff hielte/ wo der Koͤnig es wuͤrde beſcheyden: daß er ſich ſeines Anhangs nicht annehme: daß er an ſeinem Hoff die erledigte Stellen mit annehmlichen Leuthen erſetzte/ vnnd die gehaͤſſige abſchaffte: daß Puylaurens alle Geheimnuſſen offenbahrte.
Alſo wurd Fried gemacht/ vnnd Monſieur zog nach Champigny bey Tours, vnnd bezeugte in einem Schreiben an den Cardinal nicht nur ſein wolgefallen vnnd genuͤgen/ ſondern auch vnverꝛuckte Trew auff das kuͤnfftige.
Die Staͤtte in Languedoc ſuchten auch Gnad bey dem Koͤnig/ welcher zur Verſicherung derſelben Landſchafft etliche Veſtungen mitten im Land ließ ſchleiffen/ vnnd etliche Partiſanen abſtraffen.
Beſchrieb die Staͤnde nach Beſiers, verwieß jhnen die Rebellion/ vnd erzeigt Gnad/ auff deß Ertzbiſchoffen von Narbonne Abbitt/ ſo wohl bey Abſchaffung der Jmpoſten Meiſter/ als bey gutem Anſtalt/ wegen kuͤnfftiger Contributionen.
Momorancy wurd nach Thoulouſe gefuͤhrt/ jhm folgte der Koͤnig/ vnnd befahl dem Parlament vber jhn zuvrtheilen.
Die Princeſſin von Condè, ſeine Schweſter/ der Cardinal de la Valette, die Hertzogen von Epernon vnnd Cheureuſe thaͤten jhr euſſerſtes/ Lauanpot im Namen deß Monſieurs auch mit einem Fußfall/ vnnd endlich der Marſchalck Chaſtillon mit vielem flehen/ vnd konden jhm das Leben nicht erhalten.
Jhm wurd erlaubt/ ſein Teſtament zumachen/ in welchem er dem Cardinal ein Taffel von S.
Sebaſtian/ als ein ſehr rares ſtuͤcklein vermachte/ vnnd alſo wurd jhm der Kopff im Statthauß abgeſchlagen.
Zuvor wolte die alte Koͤnigin/ auß Raht deß Chanteloupe Madame Combalet, deß Cardinals Nichte vnd nechſte Blutsfreundin/ auß Pariß laſſen nehmen/ dem Momorancy ſeine Freyheit dadurch zuerzwingen: aber die Thaͤter waren ohne deren von Combalet Vorbitt alle vmb die Haͤlſe kommen.
Noch konde Franckreich keine Ruhe erhalten: dann Puylaurens repræſentirte dem Monſieur/ da ſein vielfaltiges anhalten einem ſolchen Herꝛn das Leben nicht moͤgen erhalten/ haͤtte er bey erſter geſuchter Gelegenheit nichts beſſers zugewarten:
ſo gereichte auch ſolcher Abſchlag bey allen außlaͤndiſchen Potentaten/ der Frantzoſen zugeſchweigen/ jhm zu einem ewigẽ Spott/ vñ Verachtung.
Darumb ſolte er ſich nach Lothringen machen/ vnnd die Princeſſin Margarethen beſuchen.
Andere hielten zwar vor rahtſam/ dz er ſich auß Franckreich erhuͤbe: meynten aber/ der Hertzog waͤr viel zuſchwach/ ſie lang zuſchuͤtzen/ vnd ob man gleich von Nancy leichtlich nach Bruͤſſell kommen koͤnde/ thaͤten doch die Spanier nicht viel mehr zur Sach/ als complimentiren: vnnd alſo ſolte kein ſicherer Orth ſeyn/ als Caſal/ da jhn der Thoyras ſchoͤn wuͤrde empfangen.
Die Reyß nach Lothringen im November wurd hiemit beſchoͤnt/ daß Monſieur zu keinem andern ende ſich gedemuͤtiget/ als den Momorancy bey Leben zuerhalten/ vnnd ſeine Freyheit zugewinnen.
Weiler aber jehnen todt/ vnnd ſich in euſſerſter Verachtung ſehe/ koͤnd er nicht laͤnger in Franckreich bleiben.
Er hoffete aber/ die Biſchoffe in Languedoc wuͤrden noch veſt an jhm halten:
doch vergeblich/ nach dem der Bapſt etlichen andern Biſchoffen befohlen/ dieſelben zuverurtheilen/ vnnd abzuſetzen/ welches der Koͤnig durch ſein eygene Richter wohl haͤtte thun laſſen koͤnnen/ zumahl Chriſtus/ vnnd die zween fuͤrnembſten Apoſteln ſich den Layenrichtern darzuſtellen kein bedencken getragen.
Auß Languedoc muͤſſen wir nach Provantz gehen/ allda der Hertzog von Guyſe mit dem Momorancy gleichen Sinn ſuͤhrete/ welches der Cardinal gemerckt/ vnnd deßwegen dem Koͤnig gerahten/ jhm das Gubernament gegen andern Recompenſen abzuhandeln: das Guyſe aber nicht verſtehen wollen.
Vnd als der Koͤnig jhn nach Hoff erforderte/ ließ er zween oder drey Monatzeit begehren/ nach Lauretto vnnd Rom zuziehen/ vnnd erlangts ſo ferꝛn/ daß er ſich alſo bald hernach einſtellete.
Er ſchickte aber alsdann den Grandprè zum Koͤnig nach Wich/ vnd ſuchte Dienſt im Jtalianiſchen Krieg/ ſo jhme der Koͤnig abſchlug/ mit wiederholtem Befehl/ ſich einzuſtellen/ vnnd wegen etlicher Beſchuldigungen zuverantworten.
Darumb ſahe man/ daß er die vhralten Spruͤche deß Hauſes Lothringen an dieſe Landſchafft wuͤrde her für ſuchen/ zumahl er wider die Geſatz auſſerhalb deß Koͤnigreichs ſich enthielte/ vnnd allerhand Practicken anſtellete.
Alſo wurd das Gubernament jhme genommen/ vnnd dem Marſchalck von Vitry gegeben/ welcher auff den Tag den Eyd abgelegt/ als der Monſieur den Frieden angenommen.
Der Koͤnig eilte im October nach Pariß/ vnnd ließ den Cardinal ſehr kranck zu Bordeaux: deßwegen Chaſteauneuf Siegelwarter ſich ſeines tods erfrewete/ vnd anfieng den Meiſter zuſpielen/ als ob er ſchon am Brett waͤr.
Aber der Cardinal kam wieder zur Geſundheit/ vnnd wurd vom Koͤnig beſucht/ vnd 2. Stunden allein vnderhalten/ zu Rochefort.
Alſo gieng das 1633.
Jahr an/ mit andern vielfaltigen Geſchaͤfften.
Dann es ſchien/ als wolten die Hollaͤnder mit den Spanier ein Stillſtand der Waffen/ wie im Jahr 1609. wiederumb machen: vnnd alsdann koͤnde derſelb ſeine Macht den beyden Hertzogen von Orleans vnd Lothringen vberlaſſen/ vnnd den Krieg in Franckreich ziehen/ auch dem Kayſer beſſer vnnder die Arm greiffen/ nach dem das Gluͤck jhn wiederumb anblickete.
Charnacè wurd/ ſolchen Streich abzuwenden/ nach Holland verordnet/ der bracht an/ deß Spaniers eifferiges begehren ſolte billich verdaͤchtig ſeyn/ vnnd von ſeinen Ohnkraͤfften zeugen/ darumb ſolte man jhm deſto weniger Zeit laſſen/ ſich zuerholen.
Auch wuͤrde er nimmermehr zu einem beſtaͤndigen Frieden verſtehen wollen.
Wie er dann Anno 1621. nach geendetem Stillſtand durch den Cantzler in Braband Becken/ ſie erinnert/ ſich wieder vnder das Joch jhres natuͤrlichen Herꝛn zubegeben.
So ſolten ſie auch bedencken/ daß die Provintzen zu keiner Zeit beſſer/ als vnder wehrendem Krieg florirt haͤtten.
Sie ſolten nicht gedencken/ daß die Spaniſche Provintzen vnder langem Stillſtand oder Frieden das kriegen vergeſſen/ oder die Schweden dz Hauß Oeſterꝛeich abmatten wuͤrden:
dann der Spanier wuͤrde ſie nicht laſſen verꝛoſten/ ſondern in Teutſchland gebrauchen/ vnnd hernach deſto maͤchtiger die Hollaͤnder vberziehen.
Auch wuͤrde der Spanier jhme die beyde Jndien vorbehalten/ vnd den Handel ſperꝛen.
Wie ſie nun mit den Waffen jhre Republick angefangen/ alſo muͤſten ſie auch dieſelbe vnderhalten/ deren Fundament der Spanier bey letztem Stillſtand ſchier zu Hauff geworffen haͤtte/ das er bey Kriegszeiten jhm nicht traumen laſſen koͤnnen.
Vnd wann ſie kein abſehen auff jhre Bunds verwandten haͤtten/ thaͤten ſie jhnen ſelbſt zu kurtz/ vnnd geben Vrſach zu ſagen/ was von Hanibal/ vnd Pompeio etwan geſagt worden/ Sie verſtuͤnden nemlich nicht/ einigen Nutzen auß dem Sieg zuziehen.
Dieweil der Koͤnig den Ertzbiſchoffen zu Trier in ſeinen Schutz genommen/ befahl er dem S. Chaumont, jhm auch die beyde Orth Fumay vnnd Reueing auff der Maaſe/ ſo die Spanier eingenommen vnd beveſtigten/ wieder zulieffern.
Die Spanier zogen in der Stille ab: kamen aber in ſeinem abweſen wieder/ alſo daß er bald hernach Freydenburg muſte bezwingen: der Ertzbiſchoff hielt ſein Reſidentz wieder zu Trier/ vnd kond auß Forcht der Spanier die Frantzoſen/ nicht von ſich laſſen.
Vnnd vmb ſo vielmehr/ daß der Koͤnig auß Schweden in einem Treffen war geblieben/ dannenhero das Hauß Oeſterꝛeich deſto weiter vmb ſich greiffen wuͤrde.
Auß eben dieſer Vrſachen wurd Fequieres nach Teutſchland geſand/ an deß verſtorbenen Koͤnigs Tochter Chriſtinæ Cantzlern Ochſenſtiern/ vnd alle Proteſtirende Fuͤrſten der Leipziger Vnion/ Erſtlich das Leyd zuklagen/ vnd ſein Begierd nach jhrer Wolfahrt zubezeugen.
Darnach ſie zu einer newen Vereinigung in vorigem Thun zuvermoͤgen.
Drittens/ jhre Armeen ſolcher geſtalt zubeſtellen/ daß kein Mangel erſcheine.
Vnnd weil eine Verſamblung nach Hailbrun am Necker auff das außgehende Jahr gelegt war/ ſahe der Cardinal vor rahtſam an/ daß Fequieres zuvor ſich bey etlichen Fuͤrſten anmelden/ vnd dannoch vnder den erſten an gemeldtem Orth finden ſolte.
Er wuſte zuerzehlen/ wie gut es ſein Koͤnig mit dem gemeinen Weſen meynte/ was er auch bißher darbey gethan haͤtte/ thun koͤnde vnd thun wuͤrde: nemblich den Schweden vnd Hollaͤndern mit Geldt Vorſchub gethan: gewaltige Diverſionen in Lothringen vnd Jtalien gemacht: ſtarcke Armeen auff den Beinen gehalten/ vnnd ſehr viel auff Geſandſchafften verwendet.
Da ſie ſich nun trennen ſolten/ wuͤrde alles vorige vmbſonſt ſeyn: hielten ſie aber zuſam/ waͤren ſie dem Hauß Oeſterꝛeich vber legen/ vñ koͤnden die Vertriebene wieder einſetzen/ die vorige Freyheiterlangen/ vnd den Frieden veſt machen.
Wie jhm nun alle vnnd jede Fuͤrſten muͤſſen Beyfall geben/ tractirt er ferner von einem Bund zwiſchen ſeinem Koͤnig vnnd der Cron Franckreich auff einer/ vnd dannzwiſchen der Koͤnigin Chriſtina/ vnd der Cron Schweden auff der andern Seit/ deſſen Zweck vnnd Vrſach waͤre/ die gemeine Freunde zubeſchuͤtzen: die offene See vnnd das Balthiſche Meer ſicher zuhaben: vnnd ein beſtaͤndigen Frieden im Roͤmiſchen Reich zumachen/ auff daß ein jedweder zu dem ſeinigen kaͤme.
Hierzu ſolte die Koͤnigin in Schweden dreyſſig tauſent Mann zu Fuß/ vnnd ſechs tauſent Pferd halten/ vnnd der Koͤnig jedes Jahr ein Million Pfund zum Kriegskoſten erlegen: daß die Bundsgenoſſen einer in deß andern Landen moͤchte Voͤlcker werben: daß die bruͤchige vnnd fluͤchtige jhrem Oberherꝛn zur Straff gelieffert wuͤrden: daß die Koͤnigin in Schweden die Catholiſche Religion in den eingenommenen Orthen/ wie ſie es gefunden/ frey laſſen ſolte: daß der Churfuͤrſt in Bayern/ ſampt den Ligiſtiſchen Fuͤrſten vmb die Neutralitaͤt moͤchten tractieren/ ob ſie wolten: daß alle andere Fürſten vnnd Staͤnde erſucht wuͤrden/ in den Bund zutretten: dz man hienfuͤro mit Raht der ſamptlichen Bundsgenoſſen tractieren ſolte: daß dieſer Bund biß zu dem auffgerichten Frieden in Teutſchland waͤhren ſolte: vnd da die Friedenstractaten nicht vollzogen wuͤrden/ die Bundsgenoſſen wieder zu den Waffen greiffen/ vnnd einander beyſpringen ſolten.
Noch war eines andern Bunds mit dem Oberteutſchland von noͤthen/ darumb bemühete ſich Fequieres auch denſelben zuſchlieſſen: daß nemblich ein veſte vnd beſtaͤndige Verbündnuß waͤr/ zwiſchen dem Koͤnigreich Schweden/ vnnd den Proteſtirenden Chur-Fuͤrſten vnnd Staͤnden deß Obern Teutſchlandes Krafft deren ſie jhre Macht zuſammen ſetzen/ vnnd einander helffen ſolten/ biß Teutſchland ſein erſte Freyheit erlangt haͤtte: daß die Reichs Abſchied wieder in ſchwang kaͤmen: daß die Fuͤrſten wieder zu jhren Wuͤrden vnnd Landen gelangten: daß man der Cron Schweden die Kriegskoſten vergnügete: vnnd daß man ein guten vnd verſicherten Frieden erwuͤrbe.
Vber diß ſolte der Cantzeler Ochſenſtiern dz Regiment fuͤhren/ vnd einen Raht von etlichen Schwediſchen Officirern/ auch einen Deputirten auß jedem Krayß bey ſich haben: dz kein Bunds Verwander ohn der andern Bewilligung abſonderlich Frieden tractieren koͤnde/ oder im widrigen vor Feind erklaͤrt wuͤrde: daß die Bunds Verwandten der vier Kreyß die Armeen mit Proviand/ Amunition vnd Geſchuͤtz ſolten verſehen: daß die Armeen den Eyd der Kron Schweden/ vnd den Bunds Verwanden thun ſolten: daß der Director neben ſeinem beywohnenden Raht alle muͤglichkeit vornehme/ das Kriegs Weſen in guter Ordnung zuhalten/ vnnd den Kauffhandel zubefuͤrdern: daß alle Staͤnd vnnd Fuͤrſten im Bund ſchuldig waͤren/ die Kron Schweden bey jhren Conqueſten in Teutſchland/ biß zu geendetem Krieg zu mantenieren/ auch biß jhr vnnd den Bunds Verwandten gebuͤhrliche Abſtattung alles Vnkoſtens vnnd Schadens geſchehe.
Jn dieſen Bund gehoͤrten die vier obere Krayß/ nemblich Schwaben/ Francken/ ober vnnd vnder Rhein: den Tractaten wohneten bey Amſtrudel Engellaͤndiſcher/ Cantzler Ochſenſtiern vnd Ritter Raches Schwediſcher/ Pan Hollaͤndiſcher Abgeſander/ auch viel Herꝛn auß Teutſchland/ denen auch ein Deputirter in deß Cantzlers Raht verſtattet worden.
Der 8. Diſcurß.
Was Crequy bey dem Bapſt im Namen deß Frantzoſen angebracht.
Reformation bey Hoff.
Deß Lothringers Feindlichkeit.
Das Hertzogthumb Bar eingezogen.
Vergebliche Tractaten wegen Lothringen.
Nancy belaͤgert/ die Princeſſin Margreth entwiſcht.
Andere Tractaten. B. bergab der Statt Nancy: welche Altringer vnnd Feria vergeblich ſuchen zuentſetzen.
Wie der Monſieur wieder nach Hoff kompt.
Schreiben deß Cardinals an die alte Koͤnigin:
Jhr vnnd deß Cardinals/ auch Hertzogen in Saphoyen todt.
ES ſahe der Cardinal gar wohl/ daß Franckreich mit Spanien wuͤrde endlich zubrechen kommen/ nach deme es biß dahin nur vmb die Bunds genoſſen zuthun geweſen.
Darumb vermoͤgt er den Koͤnig/ eine Geſandtſchafft an den Bapſt zuſchicken/ damit derſelb nicht von der farb fiele/ vnnd etwan in Jtalien Haͤndel anfienge.
Hier zu ſchien Crequy, wegen ſeiner groſſen baaren Mittel/ vnd der Jtalianiſchen Fuͤrſten Kundſchafft/ auß buͤndig/ weil er auch zu Ehren vnnd Kurtzweil nichts pflegte zuſparen.
Seine Bereitſchafft hielt jhn bey Hoff biß zu Eingang deß Meyen.
Er ſaß zu Schiff/ kam zu Rom an/ mit fuͤnffhundert Dienern/ in ſolchem Pracht/ als niemahlen geſehen worden: ebenmaͤſſig wurd er auch empfangen/ vnnd zur Audientz gefuͤhrt. der Vortrag war/ der Koͤnig haͤtte ſo lang verzogen/ jhme zu Eingang der Baͤpſtiſchen Wuͤrden Gluͤck zuwuͤnſchen/ vnnd den Gehorſamb zubezeugen/ biß er den Raub den Kirchen feinden abgenommen vnd zu ſeinen Fuͤſſen legen koͤnne.
Darnach wie wegen vieler geleyſteten Dienſten/ ſeine Voreltern ein ruͤhmlichen Namen erworben/ vnnd wie er auch geſinnet waͤr/ ſeine Macht dem Bapſt zu Dienſt anzuwenden: wie er jhn dann vor Chriſti Statthalter/ Petri Succeſſorn/ vnnd Verwalter deß Himmelreichs hielte/ vnnd deßwegen ſich zu ſeinen Fuͤſſen legte/ mit ſonderlicher Beyſorg/ daß jhm kein Wort entfuͤhr/ darauß man ſpuͤren ſolte/ ob die Cron Franckreich vom Roͤm.
Stul dependirte.
Das fuͤrnembſte Stuͤck aber der Geſandſchafft war/ daß Franckreich ſich erbotte/ dem Bapſt in allen Begebenheiten zu dienen/ vnnd den Streit mit den Venetianern zuſchlichten: welcher wegen der Graͤntzen in der Herꝛſchafft Gorre, vnd wegen etlicher kleinen Jnſeln war entſtanden/ biß ſie in Ferꝛar einander geſchlagen/ welches dann zu einer voͤlligen Ruptur gelangen moͤgen.
Weil nun deß Bapſts anſehen im Fried weit herꝛlicher iſt/ hielt er vorgenehm/ daß Crequy ſich nach Venedig erhub/ vnnd neben dem Abgeſandten de la Tuillerie, zum Vergleich brachte.
Vor ſeinem abreyſen bildet er dem Bapſt tieff ein/ der Teutſche Krieg betreffe die Religion nicht/ ſondern die Freyheit etlicher Fuͤrſten in jhrem Land/ daß nun etliche Catholiſche Staͤnde viel daruͤber gelitten/ waͤr zwar den Koͤniglichen Tractaten zuwider/ auch nicht ſo grewlich als mans machte/ doch auch auß eygener Schuld geſchehen/ weil ſie die Neutralitaͤt nicht wollen annemen: zumahl ſolcher Schad gar leicht zuerheben waͤr.
Vnd alsdann wuſte er deß Hauſes Oeſterꝛeich vorhaben vber Jtalien/ nemlich den H. Stuel zuſtuͤrtzen/ vnd die Geiſtliche Freyheit zu meiſtern/ artlich herauß zuſtreichen.
Darumb ſein Koͤnig allen muͤglichen Schutz ihme thaͤt anbieten.
Aber zu einer Verbuͤndnuß/ den Fuͤrſten in Jtalien vnnd Geiſtlichen zu Schutz wieder Spanien wolte ſich der Bapſt nit verſtehen/ als ein gemeiner Vatter.
Bey Hoff gab es allerhand Veraͤnderungen/ Seguyer ward Siegelwarter: Cogneux, Londes vnd Monſigot jhrer Aempter entſetzt/ weil ſie ſich nicht einſtelleten.
Die Gubernatorn zu Caſal/ Pignerol/ vnnd ſchier in gantz Franckreich/ giengen ab/ oder muſten wechſeln.
Auch hielt der Koͤnig Capitel vber den Orden deß H. Geiſtes/ vnnd erſetzt alles.
Vnnd legt ein Parlament in die Statt Metz/ wegen der Landſchafften/ ſo er nunmehr auß deß Hertzogen von Lothringen Haͤnden gezogen/ vnnd der Cron wieder einverleibet hatte.
Hie geſchahe eine Execution an Alpheſton, der ſich von Chanteloupe der alten Koͤnigin Beichtvatter/ hatte beſtellen laſſen/ den Cardinal in Chalons zuerſchieſſen.
Dieſem folgte Chauagnac, der mit einem vergiffteten Brieff vnder dem leſen jhm ſolte das Leben verkuͤrtzen: alſo wurden dieſe zween lebendig geraͤdert.
Aber in Lothringen wolte man nicht ſtill ſitzen:
dann der Hertzog hatte zwar ſeine Voͤlcker/ vermoͤg der letzen Friedens Tractaten zu D’ Effiat geſtoſſen/ aber auch auß Befehl laſſen verlauffen/ damit ſie Montbaillon vor den Kayſer wieder zuſammen braͤchte.
Guerquoy blieb mit ſeinem Regiment bey den Frantzoſen/ weil man jhm von dem Geheymnuß nichts geſagt/ vnnd muſte ſehen/ daß Veruaire jhm die Schuh außtratt/ als haͤtte er muthwillig peccirt/ vnnd in das Elſaß anzoge/ da jhn die Schweden Capott gemacht.
Jn Lothringen ſolten keine Werbungen geſchehen/ vnd Ajax der Jtalianer ließ die Trommel ruͤhren vor Breyſach.
Der Hertzog ſolte den Bundts Verwandten deß Koͤnigs kein Abbruch thun/ wie er auch dem General Horn zugeſagt/ vnd danckt ſeine Voͤlcker ſolcher geſtalt ab/ daß ſie der Graff von Salm auff der Stund annahm/ vnnd Hagenaw (darauß man wegen folcher Sicherheit fuͤnffhundert Mann gezogen hatte) vberꝛumpelte: alſo wurben Montecuculi, Bentiuoglio vnd Naſſaw in Lothringen/ danckten dann ab auff den Graͤntzen/ vnnd vberliefferten durch ſolche Practicken die Voͤlcker an deß Schweden Feinde.
Sonderlich hielte ſich Naſſaw grewlich wieder alles Frantzoß oder was Frantzoͤſiſche Minen machte/ ſo wol offentlich als heimlich.
Endlich ließ er im Laͤger außblaſen/ daß man ſeine Voͤlcker die Kayſerliche Armee nennen ſolte: welcher geſtalt er auch die Schweden vor Gerbaden auffgeſchlagen/ mit den Kayſeriſchen Oberſten corꝛeſpondirt/ vnnd von dem Marggraffen von Celade Sold zu ſeiner Armee genommen/ ſampt etlichen Truppen vom Wallenſtein.
Darbey jhm der Kayſer aller deren confiſcirte Guͤter/ ſo zu Hailbruñ geweſen/ verehrete.
Alſo vergliche er ſich/ daß jhm die zehen Staͤtte der Kayſerlichen Vogtey/ mit Schlettſtatt vnd Colmar ſolten eingeraumpt werden.
Vnd ließ noch darneben die Schweden durch den Marggraffen de Ville in der ſtille wiſſen/ er thaͤt nichts ohne deß Koͤnigs vorwiſſen vnd belieben/ ſchickte alſo bald zehen tauſent Mann/ die Belaͤgerung Hagenaw auffzuheben/ die jhm aber gelohnt/ vnnd nach dem Treffen das Geſchuͤtz/ ſampt Bagage abgenommen.
Alſo wolte er die Pflicht/ wegen deß Barꝛiſchen Lehens auch nicht ablegen.
Gleich wohl ſchickte er Commiſſarien wegen Clermont, vnnd lieſſe durch derſelben vnziemliches verfahren wol ſehen/ daß er nur Vrſach ſuchte zubrechen.
Auch vnder lieſſe er die Corꝛeſpondentz nach Bruͤſſel gar nicht/ weil man jhm vom Hollaͤndiſchen Stillſtand gewiſſe Hoffnung gemacht/ deme zu Folg/ Spanien vnd Oeſterꝛeich in Franckreich fallen/ vnd den Koͤnig nach belieben noͤthigen wuͤrden.
Hie hielte der Koͤnig gewaltiglich an ſich/ ſchickte Guron an die Schweden/ vnd deutet jhnen an/ Lothringen waͤr in ſeiner Protection/ ſie ſolten nicht einbrechen/ er wolte daran ſeyn/ daß jhnen dieſer Seiten kein Verdruß vnnd Schaden mehr ſolte begegnen: mehr auß Eyfer/ daß dietriumphirende Schweden jhme nicht zu nahe kaͤmen/ als dem Hertzogen zu Dienſte.
Guron ſuchte jhn in Lothringen/ vnd kond ſeiner keine Gewißheit haben/ biß er endlich von Metz nach Luneville zuruͤck beſcheyden ward: allda man die Verbitterung wohl mercken kondte/ aber auch mit Augen ſahe/ daß Nancy nicht vergeblich ſich beveſtigte/ vnnd in Kundſchafft brachte/ was vor ſtarcke Werbungen angeſtellt waͤren/ auff kuͤnfftigen Julium bey S. Michel zumuſtern/ vnd mit Spanien vnnd Oeſterꝛeich frewdig in Franckreich zufallen.
Hierauff wurd der Hertzog nach Pariß vertagt/ vnd als er/ wie ein Lehen mann nicht erſchienen/ das Lehen Bar jhm abgeſprochen/ vnd der Cron wieder einverleibt/ auch dem Herꝛn de la Nauue aller Gewalt gegeben/ gedachtes Lehen einzuziehen.
Couuonges, Gubernator im Land Bar/ beſucht jhn/ begehrt im Namen deß Hertzogen Copey ſeiner Commiſſion/ ließ jhm auch allen Gehorſamb leyſten.
Die Antwort war/ er muͤſte ſein Commiſſion offentlich ablegen/ jhm gebühre nicht/ den Gehorſamb zuerlauben.
Den folgenden Tag verfügt er ſich in den Pallaſt/ vnd befahl/ in deß Koͤnigs Namen alles zuverwalten/ nach deme der Hertzog in zehen Jahren ſeine Pflicht nicht wollen leyſten.
Alſo nahm er den Ayd von den Beampten/ hielt ſelbſt Gericht/ vnnd befahl den Geiſtlichen/ in dem gewoͤhnlichen Kirchengebet den Koͤnig/ vnnd das Koͤnigliche Hauß zunennen/ mit ſonderlichem Verbott an den Adel/ dem Hertzogen im Krieg zudienen.
Der Koͤnig begab ſich nach Chaſteauthierry, vnd ließ die Armee auß dem Trieriſchen auff Nancy ziehen.
Der Cardinal in Lothringen verfuͤgt ſich zum Koͤnig/ bezeugt/ daß er ein Mißfallen truͤge an ſeines Bruders boͤſem Vornehmen/ begehrt Schutz/ vnnd daß er moͤcht in Franckreich ſich auffhalten.
Wegen einiges Vergleichs wurd er zum Cardinal Riſcheliu gewieſen/ geſtunde den Heurath mit der Princeſſin Margrethen/ den wolte er vernichten/ vnnd ſie ſelbſt in Franckreich lieffern/ auch machen/ dz der Hertzog ſein Bruder das Lehen Bar im Namen ſeiner Gemahlin ſolte empfangen.
Die Antwort war/ den Heurath zuvernichtẽ ſtuͤnde nit bey Lothringen/ die letzte 3. Tractaten waͤren ſo vbel gehalten worden/ daß beſſere Verſicherung da ſeyn muͤſte.
Der Koͤnig wolte der Sachẽ ein End ſehẽ/ vñ ſolche ſehr nach theilige Verwirꝛungen am Hoff/ auch ſehr nachtheilige Anſchlaͤge mit dem Feind nit laͤnger dulten.
Dz einige Mittel der Verſicherung waͤr Nancy/ welcher Orth den vbrigen mit der Zeit folgen muͤſte/ wann der Hertzog im Feld nit ſtehen koͤnde/ vnd vom Land nichts mehr genieſſen ſolte.
So waͤr auch die Hoffnung/ daß ſich das Wetter eheſt wenden wuͤrde/ bey ſolchem Alter/ deß Koͤnigs/ vnd ſiegreichen Waffen/ gantz vergeblich.
Der Cardinal auß Lothringen meynt/ es koͤnde ja ſeinem Herꝛn Bruder nichts aͤrgers wiederfahren: der Koͤnig moͤcht Vrſach ſuchen/ Nancy zubehalten: der Kayſer wuͤrde es auch nicht zugeben/ ſo koͤnde der Frantzoͤſiſche Schutz/ wegen anderer zufaͤlligen Haͤndel vnfruchtbar werden.
Riſcheliu antwortet/ die Oeſterꝛeicher haͤtten ja den Hertzogen ſtecken laſſen:
er ſolte ſich gegen Franckreich vnnd dem Kayſerthumb nach gebuͤhr verhalten/ vnd den Koͤnig auff dieſe vnd jene Weiſe nicht belaidigt haben: moͤchte nun ſelbſt waͤhlen/ was er wolte.
Hie meynen die Frantzoſen/ die Souverainitaͤt vber Lothringen ſtehe jhnen zu/ vnnd haͤtten jhr Gerechtigkeit wider deß Teutſchen Reichs vnbilligen Beſitz biß dahin nicht ſuchen koͤnnen.
Der Koͤnig ruͤckte fort/ vnnd wolte gegen dem Cardinal auß Lothringen/ der zu S. Diſter wieder war ankommen die Veſtung Motte zur Verſicherung nicht belieben/ weil ſolches Band nit ſtarck genug waͤr/ den Hertzogen zuhalten.
Hie wurd dieſer Renck erfunden/ daß der Hertzog ſeinem Bruder dem Cardinal die voͤllige Landen/ (doch daß er ſie jhm mit der Zeit wieder einranmen ſolte) abtrette.
Zu Pontamouſſon verwieſe der Koͤnig dieſen Vortrag an den Cardinal Riſcheliu: der ſolte dem Cardinal in Lothringen ſeine Nichte Combalet zur Ehe geben/ vnnd alle Spaͤhn zwiſchen Franckreich vnnd Lothringen darmit auffheben.
Riſcheliu wolte ſein eygen Nutzen in das gemeine Weſen nicht gemengt haben/ vnd ſagt rund herauß/ die vermeynte Ceſſion koͤnde den Schaden nicht auß dem Grund heilen/ weil der Hertzog ſich eines andern beſinnen/ vnnd mit Gewalt oder heymlichem Verſtand wieder ins Land kommen koͤnde.
Alſo wurd nichts auß dieſen Tractaten.
Der Koͤnig fuhr forth/ nahm ein S.
Michel/ Pontamouſſon, Eſpinal, Charmes, Luneuille, Haton du Chaſtel, Condè Chauſſee, Trangnon, Malatour, Pargny vnd Boucouuille, vnnd ließ durch den von Chaumont die Statt Nancy gantz ſchlieſſen/ daß nichts ein/ noch auß konde.
Das Regiment Floriuille wolt durch das Gewaͤld herbey nahen/ vnnd hienein ſchleichen/ wurd aber getrennt:
dann der Graff de la Suſe hielte das flache Feld mit ſieben Faͤhnlein Reutern.
La Force verfolgte den Hertzogen mit ſechs tauſent zu Fuß/ vnnd fuͤnffzehen hundert Pferden/ ſampt ſechs Stuͤcken.
Das Laͤger wurd in fuͤnff Tagen verwahrt/ vnnd vier Meilen rund vmb die Statt/ mit vielen Schantzen vnnd Redouten geſchloſſen.
Die Princeſſin Margretha verkleidet ſich als ein Edelman/ ſetzt mit Dauisè durch die Schildwachten/ gab ſich vor deß Herꝛn von Chaumont Diener auß: muſt ſich wegen einer Schwediſchen Parthey im Boſch verkriechen/ vnnd kam endlich gen Diedenhoffen/ da ſie mit Noth wurd eingelaſſen/ vnd von deß Gubernators la Ville Weib andere Kleider vberkommen.
Sie eilt nach Namur/ vnnd wurd nach Bruͤſſel eingeholt.
Vnder deſſen ließ der Hertzog auß Lothringen/ dem Koͤnig die newe Statt Nancy aneragen/ vnd endlich jhm vnd dem Cardinal die Tractaten vbergeben/ welche dahin giengen/ daß der Hertzog allen Buͤndnuſſen/ ſo Franckreich zuwider waͤren/ auff ein newes abſagte.
Daß er ſich verpflichte/ dem Koͤnig gegen vnd wieder jedermaͤnniglich zudienen.
Daß er bey ſchwebendem Teutſchen Vnweſen/ ohne deß Koͤnigs Verwilligung/ kein Werbungen thaͤt: daß er alſo bald abdancke/ wann der Koͤnig vom Cantzler Ochſenſtiern das Wort erhalten/ vnnd die Schweden abzoͤgen: daß er in dreyen Tagen dem Koͤnig die alte vnnd newe Statt Nancy vbergebe in Verwahrung/ biß man ſehe/ wie er ſich verhalte/ wie das Teutſche Weſen ablauffe/ vnd der Heurath mit der Princeſſin Margrethen vernichtet/ vnnd ſie beyde verglichen waͤren jedem ſein Recht vorbehalten: daß gedachte Princeſſin in vierzehen Tagen gelieffert wuͤrde/ oder doch jhr außweichen an den Tractaten nichts hinderte: daß das Hertzogthumb Bar alſo bliebe/ biß dem Koͤnig wegen deß Lehens ein Genuͤgen geſchehen: daß der Hertzog die Jntraden deß Lands in aller Freyheit genieſſe: daß der Frantzoͤſiſche Commendant in Nancy nichts mehr/ als das Wort vom anweſenden Cardinal empfinge/ ohn ferꝛnere Maßgebung:
vnd daß die Beſatzung den Jnwohnern kein Betrangnuß anthue.
Vnd dieſe Artickel wurden beliebet: als aber die drey Tag voruͤber/ zog der Cardinal an ſich/ ſein Bruder haͤtte wiedrige Ordre geſchickt/ darumb Riſcheliu jhm zum vberfluß ein Erinnerung thaͤt.
Endlich begehrt der Hertzog ſich mit dem Cardinal zuvnderꝛeden/ welches zu Charmes den achtzehenden geſchehen ſollen/ allda der Cardinal Morgens fruͤh/ der Hertzog ſchier mitten in der Nacht ankommen.
Zum allerletzten wurd er behandelt/ die Tractaten zuhalten/ vnnd/ ſo er gewolt/ wie ſein Bruder der Cardinal/ in Nancy ſich zuſetzen: alſo macht man ſich auff den Weg/ nach dem Koͤnig/ welcher ſie wohl empfieng/ vnnd alles lieſſe gut ſeyn.
Als man nun ſolte ſehen/ auff welche Weiß der Koͤnig ſein Einritt naͤme/ wolte der Hund abermahl bincken: vnd weil der Hertzog kommen war/ die Tractaten zuvoll ziehen/ jetzt aber ſich ſperꝛete/ haͤtte man jhn wohl greiffen/ vnnd ſich ſeiner Perſon verſichern moͤgen/ wie er ſelbſten wohl ſahe daß man fleiſſig jhme auffwartete.
Darumb ließ er die Verordnung thun/ daß den 24. Sept. ſeine 2300 Mann zu Fuß/ mit 230. Pferden außzogen/ vnnd der Koͤnig den folgen den Tag den Einritt thaͤte.
Darnach kam die Koͤnigin/ der Hertzog vnnd Cardinal auß Lothringen/ auch die Princeſſin von Pfaltzburg/ dem Koͤnig die Haͤnde zukuͤſſen.
Alſo wurd dieſe Statt/ ſo zum wenigſten 2. gantzer Jahr ſich haͤtte halten koͤnnen/ dem Koͤnig in vierzehen Tagen vberlieffert/ die er mit acht tauſendt auſſerleſener Mannſchafft vnder dem Braſſac beſetzt/ mit aller Notturfft auff das kuͤnfftige/ auch mit einem Citadelle, da die Bruͤck zwiſchen den Staͤtten liegt/ verwahren ließ/ in dem er wieder nach Pariß abzoge.
Ehe dieſe Haͤndel zu End lieffen/ ſolten Altringer auß Teutſchland/ vnnd Feria auß Jtalien bey Coſtnitz zuſammen ſtoſſen/ vnd durch das Elſaß in Lothringen durchbrechen/ darumb auch der Hertzog nach den Niederlanden gedachte/ ob in ſechs oder acht Wochen der Winter ſchaͤrpffer wuͤrde/ vnd ſein Secours heran kaͤme.
Das hatte der Cardinal Riſcheliu zuvor geſehen/ vnnd deßwegen die Schweden nach dem Elſaß vermoͤcht/ den la Force mit zwantzig tauſendt Mann in Lothringen laſſend/ auff daß er den Hertzogen allenthalben hinderte/ auch den Schweden genugſame Huͤlff zum Wiederſtand ſchickete.
General Horn legt ſich dem Feria in Weg/ vnnd wolte Coſtnitz einnemen/ muſte aber ablaſſen/ vnnd die Conjunction verſtatten.
Doch legt ſich Hertzog Bernhard von Weimar vor Regenſpurg/ vnnd eroberts/ ſampt andern Orthen/ welches den Oeſterꝛeichiſchen Zug nicht abwenden wollen.
Alſo ſetzten ſie bey Baſel vber den Rhein/ vnnd Horn vnnd Birckenfeld bogen jhnen vor bey Colmar/ vnnd hatten la Forco am Ruͤcken.
Darumb geſchah kein Treffen/ vnd muſte Feria nach Schwaben wieder gehen/ da jhm ſeine Voͤlcker zu nicht gemacht worden/ vnnd er ſelbſt geſtorben.
Auch nam der Koͤnig in ſeinen Schutz den Hertzogen von Wirtemberg/ vnnd den Graffen von Hanaw Liechtenberg/ legt Voͤlcker in Mompelgard vnnd Bußweiler vnd demuͤtigt den Hertzogen von Lothringen.
Die alte Koͤnigin hatte die zwey vorige Jahr dem Koͤnig allen Verdruß gethan: dannoch ſchickte jhr der Koͤnig/ als ſie kranck worden/ die zween beſten Medicos in Pariß/ Rioland vnd Pietre, vnd ließ jmmer zu einen vom Adel ablauffen/ von jhrem Zuſtand Bericht zuhaben.
Sie bezeugte jhr verlangen nach Pariß/ meldet aber/ ſie koͤnde den Chanteloupe nicht von ſich laſſen.
Doch war dem Koͤnig nicht zuwieder/ daß D’ Eibene ab vnd zu ritte: aber Puylaurens hindert alle friedfertige Vorſchlaͤge: der Monſieur kond in Franckreich nicht ſicher ſeyn/ man wuͤrde jhm alſo bald Kundſchaffter an die beyde Seiten ſetzen/ wo er nicht gar nach Bois de Vincennes muͤſte/ der Koͤnig begehrt ſeiner auß Forcht der Spanier: vnnd tractiert mit dem Koͤnig/ als feines gleichen.
Bald ſchickte der Koͤnig in Spanien ein extraordinari Geſandten nach Franckreich/ vnnd begehrt/ Jhre Majeſtaͤt wolten der alten Koͤnigin jhre vorige Stell vnnd Wuͤrde wieder einraumen: deß Hertzogen von Orleans Heurath vor genehm halten: den Hertzogen von Lothringen wieder einſetzen: vnnd ſich deß Teutſchen Weſens enthalten.
Die Antwort war/ daß der alten Koͤnigin Thuͤr vnnd Thor offen ſtuͤnden/ da ſie nur den Staad nicht ferꝛner verwirꝛen wolte: der gemeldte Heurath gehoͤrte vor die Geiſtlichen/ vnd ſonderlich vor den Pabſt: die Reſtitution Lothringen koͤndte neben die Navarꝛiſche geſetzt werden/ vnd ſo lang anſtehen: das Teutſche Weſen erforderte den Schutz der Bunds Verwandten.
Es wurd aber Monſieur endlich vberdruͤſſig/ daß er ſolte warten/ biß nach Eroberung Philippsburg vnnd Trier/ auch einiger gluͤcklichen Feldſchlacht/ das Kriegs Weſen den Hertzogen in Lothringen wieder in ſein Land vnd Veſten ſetzte/ vnnd dann der Krieg in Franckreich gefuͤhrt wuͤrde.
Zu deme ſahe er wohl/ daß neben den Complimenten nichts wuͤrcklichs erfolgte/ vnnd wie das Spaniſche Weſen nach abgemeſſenem Schritt hertrabete/ alſo daß er ein geringes anſehen haben ſolte/ vnd jhnen zum Schein dienete/ jhren Nutzen zuthun.
Darumb nahm er ſich einer Jagt an/ vnd kam zum Koͤnig/ der jhn mit ſondern Frewden wieder auff vnd angenommen.
Vber Zeit muſte Puylaurens ſeiner Boßheit Belohnung auch darvon tragen/ ſonderlich da er ſich in die loſe Haͤndel deß Graffen von Soiſſon eingemiſcht.
Wie hoch dem Cardinal ſey angelegen geweſen/ daß die alte Koͤnigin jhm feind worden/ bezeugt dieſes Schreiben an Sie:
Madame, Mir iſt bekand/ daß meine/ oder viel mehr deß Staadsfeinde ſich darmit nicht vergnuͤgen laſſen/ wann ſie bey ewrer Majeſtaͤt mich verkleinern/ ſondern wollen mein Auffenthalt bey dem Koͤnig auch verdaͤchtig machen/ als wann ich nim̃er zu jhm kaͤme/ dann euch von jhm zuhalten/ vnd was Gott vnd die Natur zuſam gefuͤgt haben/ zutrennen.
Nun hoffe ich zu der Guͤte GOttes/ jhre Boßheit werde dermahl eins offenbar werden/ daß mein thun vnnd laſſen vber kurtz ſich ſelbſt rechtfertige/ vnnd daß meine Vnſchuld vber die Verleumbdung eriumphire.
Nicht daß ich mich deßwegen nicht vor vngluͤcklich/ ja ſelbſt vor ſtraͤfflich halte/ weilich ewrer Majeſtaͤt nicht laͤnger mag gefallen: nicht daß ich mein eygen Leben nicht ſolt in dieſem Stand haſſen/ da ich ewrer Gunſten vnnd Gnaden/ vnnd der jenigen Wuͤrde beraubt bin/ die ich weit hoͤher liebte/ dann alle Hoheiten der Welt/ welche ich alle von ewrer miltreichen Hand empfangen/ vnnd hiemit zu ewren Fuͤſſen demuͤtig erniedrige.
Entſchuldigt ſelbſt/ Madame, ewer Werck vnd Creatur: alles was von ewrem Koͤniglichen Humor herkompt/ werd ich ohne murꝛen annemen/ vnd mit tauſent Segen thun vnnd halten: aber Madame, ſchonet doch auß Gnaden/ durch die jenige Pietaͤt/ ſo euch angebohren iſt/ dieſes purpern Kirchenrocks/ mit welchem jhr mich bekleidet habt:
dann derſelb wird ſein Glantz vnnd Herꝛlichkeit verlieren/ wann ewre Majeſtaͤt ein ſo ſchwartzen Flecken darauff druckt.
Wie kan es zugehen/ daß die allerhoͤchſte Pflicht zur Vndanckbarkeit werde: daß mein Gewiſſen/ mein eygener Nutzen/ vnnd mein allererſte Zuneygung mich an ewren Dienſt binden/ vnnd daß ich zu keinem andern Vortheil mich davon reiſſe/ als daß ich den Namen erlange/ ich hab mein allerbeſte/ vnnd die allergroͤſte Konigin auff dem Erdboden verachtet? dieſes wohlbetrachtet/ Madame, ſolte mich alles Laſters vnnd Argwohns vor ewrem Gericht ledig zehlen/ der ich ſchier ehe verurtheilt/ als gehoͤrt worden.
Dannoch appellireich nicht darvon/ dieweil ich mich zum euſſerſten an allen ewren Willen verbunden.
Darumb vnderſchreib ich mein eygen Vngluͤck/ vnd begehr mit meiner gnaͤdigen Frawen nicht ein Wort zuverlieren/ noch auch jhres Thuns Vrſach zubegehren.
Auch dencke ich eben wenig an meinem Herꝛn vnd Koͤnig/ oder an deſſen Offteirern ein Rücken zuhaben/ noch mich wieder den Strom ewrer Vnguad auff das zu ruͤck dencken/ meiner vorigen Dienſten zuſteiffen.
Dann ſolche Gedancken waͤren criminal/ vnnd dem jenigen Humor gantz zuwieder/ den ich jederzeit ſehen laſſen/ daß ich nemblich in der Trew meine Ehr ſuche.
Noch weniger begehrich mein erbaͤrmliches Gluͤck in Franckreich biß ans End zuſchleppen/ oder nach Rom zutragen/ damit ich daſelbſt noch mehrelendigern Fall ſehe/ als den meinen.
Dann ich werde allenthalben/ wo ewre Majeſtaͤt nicht iſt/ vberdruͤſſig ſeyn/ vnd wann mir nicht vergoͤnt wird/ ſie anzuſchawen/ hab ich kein verlangen/ als nach dem Todt.
Doch moͤcht ich/ vmb meiner Reputation willen/ vnd wegen meiner Stell im Hauſe Gottes/ wünſchen/ daß zu vor meine Vnſchuld erkand wuͤrde/ vnnd wann es nicht zuviel Vermeſſenheit iſt/ daß ich zuvor ewer Gunſt vnnd Gnad wieder erwürbe.
Wann ich dieſes erlange/ will ich mich nicht klagen/ vom Hoff/ ja auß der Welt zugehen: auch ſterb ich eauſent mahl deß Tags/ von der Zeit an/ daß ewre Majeſtaͤt ſich ſtellet/ als waͤr ich nicht mehr wer ich bin/ nemblich Madame, ewrer Majeſtaͤt Vnderthaͤnigſter/ Getreweſter vnd Gehorſambſter Diener Armand Cardinal von Riſcheliu.
Wie gut es der Cardinal mit dem Staad gemeynt/ erwieſe er vor Roſchellen/ da er ſein Geſchmeid/ biß an den Biſchoffsring/ zu deß Koͤnigs Dienſten verſetzet.
Als der Koͤnig zu Lyon Todkranck war/ gab er zum Jtalianiſchen Krieg alles was er an Baarſchafft hatte/ nemlich zwey mahl hundert tauſent Kronen/ vnd nahm noch mehr auff Jntereſſe/ in ſeinem Namen.
Wie fleiſſig wachte er/ als der Graff von Soiſſons mit dem Hertzogen von Bovillon den Staad anfielen/ daß auch Aire daruͤber vergeblich wurdeingenommen/ der Hertzog von Bovillon aber/ nach deſſen von Soiſſons Todt gewonnen/ vnd Sedan zu einem veſten Graͤntzhauß gemacht?
Alſo legt er Kriegsvoͤlcker vmb den Staad/ daß eine Armee die andere eilend bereychen koͤnnen: alſo wurd Leucate erobert/ die Jnſeln S. Honorat vnd S. Margrethen gewonnen/ ob es ſchon vnmuͤgliche Dieng ſchienen.
Bey Genua erhielten wenig Frantzoſen das Treffen zur See/ gegen vielen Spaniern.
Mit Huͤlff der Frantzoſen wurd Piccolhouminigeſchlagen/ Hertzog Bernhard von Weimar gewann ſo viel Schlachten/ lieffert ſo viel gefangene Generals Perſonen/ vbermeiſtert ſo manche Statt vnnd nothveſtes Schloß/ ſonderlich Rheinfelden vnnd Breyſach/ daß ſein fruͤhzeitiger Todt die groſſe Monarchy vor endlichem Vndergang hat befreyet.
Der Hertzog von Longueville griff jhm redlich vnder die Arm.
Heſdin muſt ſich ergeben/ vnnd Arꝛas den Reimen vber dem Statt Thor mit ſchanden auß loͤſchen.
Bajame hielt nur 10. Tag.
Wie aber vnder deſſen der Hertzog von Saphoyen geſtorben/ wolt Spanien die Verwaltung an ſich ziehen/ vnnd nahm etliche Orth ein/ ſo wohl mit Gewalt/ als mit Willen.
Darumb befand der Cardinal rahtſam/ daß der Koͤnig ſeiner Schweſter/ deß jungen Hertzogen vnd Erben Mutter zu Huͤlff kaͤme.
Alſo wurd der Graff von Harcourt mit einer Armee vber das Gebuͤrg commandirt/ der erhielt alſo bald das flache Feld: wurd bey Caſal dreymahl zu ruͤck geſchlagen/ vnnd drang zu letzt durch: belaͤgert die Statt Turino weil das Schloß noch hielte/ vnnd bezwang ſie/ wie auch Seue vnnd Cony, welcher geſtalt der Feind von auſſen wurd abgehalten/ vnd der Auffſtand von jenen verhindert.
Wie auch die Catalannier der Caſtillianer Joch abgeworffen/ vnnd mit dem Cardinal im Namen deß Koͤnigs tractirt vnd geſchloſſen hatten/ zog der Koͤnig in die Graffſchafft Rouſſillon, jhnen bey der erworbenen Freyheit Huͤlff zuleyſten: vnd da der Marſchalck Meilleray Colieure eingenommen hatte/ legt ſich der Koͤnig vor Perpignan, ein vnuͤberwindliche Veſtung/ vnnd er oberts in kurtzer Zeit/ darvor Franciſcus I. muͤſſen abziehen.
Als la Motthe-Haudancourt bey Pauare in Catalaunien/ vnd Guebrian bey Coͤln in Teutſchland ob geſieget erlangten ſie beyde/ durch deß Cardinals gutachten/ den Marſchalckſtab.
Auch ſchlug Bresè die Spaniſche Floth bey Barcellona/ vnd abermahl bey Cadis.
Vnder wehrender Belaͤgerung gab es abermahl Anſchlaͤge auff deß Koͤnigs Perſon/ vnd auff den Staad/ welche der Cardinal zu nicht gemacht/ der Koͤnig aber mit dem Leben an etlichen geſtrafft hatt.
Wie nun der alten Koͤnigin Practicken durch deß Cardinals Wachtſambkeit alle zu nicht wurden/ auch der Monſieur/ wegen deß jungen Dauphins ſtill zuwerden/ wolte die alte Koͤnigin nicht laͤnger zu Bruͤſſel bleiben/ macht ſich nach Engelland/ hatte daſelbſt wenig belieben/ kam durch Holland/ vnnd wurd mit vbergroſſen Ehren allenthalben empfangen/ ſetzt ſich nach Coͤlln/ vnnd ſtarb halb von Vnmuth/ daß ſie ſich haͤtte wieder den Koͤnig verleyten vnd zur Beyſorg einiger Vergifftung bereden laſſen.
Als der Cardinal die Zeitung bekam/ erholt er eben ſich ein wenig von ſeiner Kranckheit zu Taraſcon, ließ jhr ein Seelmeß thun/ vnnd wohnt derſelben ſelbſt andaͤchtig bey.
Jn Teutſchland wolte das Gluͤck den Schweden den Ruͤcken kehren/ alſo daß hernach die gantze Laſt waͤr auff Franckreich gefallen.
Darumb thaͤt der Cardinal ſein euſſerſtes/ daß er nach deß Generaliſſimi Banners todt den Torſtenſohn ins Ampt brachte/ welcher die Kayſeriſchen ſchier an dem Orth/ da Tilly das Haupt Treffen gegen dem Koͤnig auß Schweden verlohren/ auff das Haupt geſchlagen/ vnnd mit dieſem Streich die Parthey wieder erhoben.
Dann weil das Hauß Oeſterꝛeich ſeine Macht nur in Teutſchland hatt/ gedachte der Cardinal/ jhm ein Feind auff Teutſchem Boden zu vnderhalten/ auff daß die Frantzoſen jhr Pferd an deß Nachbarn Zann binden koͤndten: ja man muͤſte dem Außlaͤndiſchen keinen Fuß geſtatten/ ſondern jhn vber Kopff vnnd Halß wieder außjagen: welches Gallas zum erſten mag mit den Schweden/ nach deſſelben Koͤnigs Tod vberſehen haben.
Endlich ſolte dieſer groſſe Politicus dieſe Welt geſegnen/ vernahm doch ſiegreiche Zeitungen von allen Enden her/ vnnd war zwar wieder nach Pariß kommen/ ſchlug aber wieder zu Ruͤck/ vnd verſtarb ſehr ſanfft in vollen Ehren/ auch allen Gnaden ſeines Herꝛn vnd Koͤnigs/ welches derſelb mit etlichen vergoſſenen Thraͤnen genugſam bezeugete/ im 58. Jahr ſeines Alters/ Anno 1642. den 4. Decemb.
Man begrub jhn im Cloſter der Sorbonna/ da er laͤngſt ſein Grab laſſen auffrichten.
Der Koͤnig ließ allen ſeinen Anverwanden ſeinen Schutz anmelden/ behielt in Dienſten/ wen er darzu befoͤrdert hatte/ ſonderlich den Cardinal Mazarini/ von deſſen Herkommen vnnd Dienſten wir zumelden haben/ wann die Zeit ſeines außweichens vns darzu beſſere Gelegenheit wird geben.
Wenden vns derowegen auß Franckreich wieder auff Teutſchland/ vnnd erinnern allein dieſes/ daß man zwar gemeynt/ wann ein/ oder zwey paar Augen in Franckreich zugiengen/ wie dann der Koͤnig nach dem Cardinal von Riſcheliu nicht lang gelebt hat/ würde es vbergroſſe Veraͤnderungen abgeben: der Cardinal Mazarini aber den vorigen Strich ſolcher geſtalt gehalten/ vnd daß Ruder alſo gefuͤhret/ daß alle vorige Buͤndnuſſen beſtaͤndig blieben/ vnd endlich zum Frieden in Jtalien vnd Teutſchland außgeſchlagen ſind.
Der 9. Diſcurß.
Demnach in vorigen Diſcurſen vermeldet/ welcher maſſen ſich die geheime Conſilia vnnd Verꝛichtungen der beyden Cardinaͤlen Riſcheliu/ vnnd Mazarini/ in der Koͤniglichen Regierung in Franckreich verhalten/ dieweil dann dadurch/ groſſer Mißverſtand/ zwiſchen dem Koͤnig vnd Parlament cauſirt worden/ ja auch zu letzt alles zu ein m gemeinen Auffſtand/ in gantz Franckreich ſich ſehen laſſen/ welches dann/ dieweil es durch die vorgenommene Verhafftung deß Ducde Conde vnd Longeville ein ſonderliches Incrementum bekommen/ als haben wir zu beſſer Nachricht der gantzen Sachen/ deß Koͤnigs Außſchreiben vund Deduction/ warumb ſolches vorgangen ſey/ vnnd was das Parlament/ dargegen gehandelt/ anher zum Beſchluß ſetzen woller.
Deß Koͤnigs in Franckreich Außſchreiben an das Parlament zu Pariß/ warumb die Fuͤrſten von Conde, Conty, vnd Longueville in Verhafft genommen worden.
LJebe Getrewe:
Die Reſolution/ ſo wir durch Erinnerung der Regierenden Koͤnigin/ vnſer hochgeehrten Fraw vnnd Mutter/ ſind zufaſſen genoͤthiget worden/ vns vnſerer Bettern/ der Printzen von Condè, Conty vnd Longueville Perſonen zuverſichern/ iſt zu Fortſetzung vnſer Regierung ſo gar wichtig/ daß ob wir ſchon vielmahl anders/ als dem hoͤchſten Gott allein vmb vnſer Thun vnnd Regierung Rechenſchafft zuthun ſchuldig/ wir gleichwohl fuͤr gut angeſehen/ es koͤnne euch vnnd dem gemeinen Weſen nichts zu fruͤhzeitig kund gethan werden/ damit alle vuſere Vnderthanen/ wann ſie wegen der jenigen hoͤchſten Noth/ in welcher durch gedachter 2. Printzen vnd deß Hertzogen beginnen wir vns befunden/ Bericht eingenommen/ da wir/ viel vnerſchoͤpffliches Vnheil/ ſo dieſen Koͤnigreich dannenher bevorſtunde/ vorzubeugen ſo weit ſind gegangen: jhren Eyffer deſto hefftiger bezeugen/ vnnd ſampt vnd ſonders jhre Vorſorg vnnd Vermoͤgen/ zu dem Ziel einer beſtaͤndigen Ruhe im Koͤnigreich/ ſo wir vns vornehmen/ herbey tragen: nach dem wir durch die Erfahrung erlernet/ daß kein ander Mittel nicht iſt/ vnſere offene Feinde/ zur Beſcheidenheit zubringen/ welche dann ſich bey dem Friedenſchluß nicht anders ſperꝛen/ als in der Hoffnung/ es moͤchten die jenige Trennungen/ ſo dieſem Stand ein geraume Zeit hero hart zugeſetzet/ denſelben endlich gar vber ein Hauffen werffen/ davon wir durch Goͤttlichen Beyſtand jhn verhoffen zu verwahren.
Wir verſichern vns/ es werde die gantze Chriſtenheit vnſer Gelindigkeit vnnd ſanfftes Fuͤrhaben/ ſo wir von der Zeit/ als wir zur Cron kommen/ vor Augen gehabt (welche dahin gangen/ daß man etwan einer Bloͤdigkeit zu regieren/ beygemeſſen/ was lauter Guͤte/ oder auch Vorſichtigkeit auß andern mehr erheblichern Nachdencken/ vnſer Seits geweſſen) vnvergeſſen ſeyn/ vnnd einem jeden leichtlich vorbilden/ daß wir das letzte Mittel nicht anders ergriffen/ als weil wir befunden/ daß kein anders nicht wuͤrcken koͤnne.
Vnd frey herauß zubekennen/ als man vber dem Arꝛeſt/ eines Printzen vnſers Gebluͤts/ den wir allzeit jnniglich geliebet/ der auch ſonſten wegen vieler hohen Tugenden/ ſo jhm eigentlich gebuͤhren/ zubeobachten/ eines Printzen/ der ſo manchen Sieg wieder vnſer offene Feind erhalten/ vnd dabey/ ſein Mannheit herfuͤr laſſen leuchten/ Raht hielte: Jſt gewiß/ daß ob derſelb ſchon der jenigen beſondern Herꝛlichkeit/ zu deren Preiß wir jhm Mittel in die Haͤnd geſtellt/ anfangs mißbraucht/ vnnd daß ſein Beginnen bey vnderſchiedlichen Vorhaben/ ſo er verrichtet/ vns jederzeit in rechtmaͤſſiges Mißtrawen geſetzt:
Haben wir nichſto weniger/ nicht ohn euſſerſtes Wiederſtreben/ zu ſeinem Arꝛeſt vns verſtehen koͤnnen: haͤtten auch ferꝛner alles/ was in ſeinem Thun vor boͤſes vnderlaufft/ vngeandet laſſen hingehen/ wann nicht die Gefahr vor Augen ſchwebete/ ob wir dieſes Koͤnigreich wolten zerꝛeiſſen ſehen: wann wir nicht gleichſamb mit dem Finger berührt/ daß auff dem jenigen Wege/ ſo dieſer Printz bißher betretten/ vnd auff welchem er taͤglich weit fortgienge/ eines oder das ander Vnheil vnvermeidlich waͤr/ daß nemlich er ſich ohne erholen ſtuͤrtzte/ oder daß hieſes Koͤnigreich/ neben gaͤntzlicher Vernichtigung vnſers Anſehens/ an deren Erhaltung dannoch fuͤrnemlich die Ruhe vnnd Wolfahrth deren vns von Gott vndergebenen gehorſamen Voͤlckern hafftet/ zu truͤmmern fíele.
Nun iſt allen vnd jeden Menſchen faſt angebohren/ daß ſie jhr eygene Wercke lieben/ vnd daß ſie ſo viel muͤglich/ deſſelben Stand vnd Wuͤrden ſuchen zuverwahren/ dannenhero niemand zweiffels ohn wird erachten koͤnnen/ daß wir/ nach dem wir vnſerm erwehntem Vettern Anlaß geben/ ſich in Kriegshaͤndeln/ ſo wir jhm vnvertrawt/ beruͤhmt zumachen/ auch ſein Hauß vnnd ſein Perſon mit allerhand Wolthaten vberhaͤuffet/ vns ohn ein euſſerſte Nothwendigkeit nicht haͤtten bewegen koͤnnen laſſen/ die Frucht aller ſolchen Gnaden zuverlieren/ vnnd vnſers gedachten Vettern Dienſten/ die er vns ferꝛners haͤtte leyſten moͤgen/ wie dann auch ſeines Rahts vnnd Verꝛichtens/ bey dieſen ſchweren Laͤufften/ die gemeinig/ lich bey langer Minderjaͤhrigkeit ſich begeben/ Vns ſelbſt zuberauben/ wann er ſich nicht ſo gar weit/ wie er gethan/ auß dem Wege ſeiner Schuldigkeit haͤttegelaſſen/ ſondern ſeinen Ehrgeitz einziehen/ vnnd ſich begnuͤgen koͤnnen/ als der allerreichſte Vnderthan in der Chriſtenheit heut zu Tag befindlich/ zuleben.
Vnnd fuͤrwahr/ wann man die hohe Staffeln/ ſo in ſeinem Hauß ſind/ ſo wohl an Aemptern/ als Verwaltungen etlicher Provintzen/ Feſtungen/ oder auch Landguͤtern/ Baarſchafft/ vnd Kirchen Einkommungen/ will erwegen/ wird man geſtehen/ daß niemahlen noch in ſo kurtzer Zeit auff einiges Hauß weder ſo viel/ noch ſo anſehnliche Gnaden zum Vberfluß ſind vergeben/ wie wir von Anfang vnſer Regierung gedachtem vnſerm Vettern gethan haben/ noch nicht zurechnen alles was wir ſeinen Anverwandten vnd Freunden/ vmb ſeinet willen/ vnd wegen ſeiner Bitte wiederfahren laſſen.
Als kan er in keiner Abred ſeyn/ daß er von vnſer einigen Freygebigkeit beſltze/ was er vor Aempter vnd Guber namamenter inhat/ weil durch zeitlichen Hintrit vnſers Weilandliebſten Vettern/ deß Printzen von Conde ſeines Vatters alles war ledig worden/ vnnd damahln es in vnſer vollen Freyheit ſtunde/ ſolche andern Perſonen/ die wir damit haͤtten wollen begaben/ vnnd jhm vorziehen/ zuverleyhen.
Damit wir aber die Sach etwas hoͤher anführen/ kan ſich jedermaͤnniglich erinnern/ daß ſo bald die regirende Koͤnigin/ Vnſer hochgeehrte Fraw vnnd Mutter/ das Vngluͤck erſehen/ welches der Himmel vber Franckreich durch den Verluſt deß vorigen Koͤnigs/ vnſers hochgeehrten Herꝛn vnnd Vattern/ wolte zur Straff fuͤhren/ man auch nichts weiters von Wiederbringung ſeiner/ dem Koͤnigreich ſo koͤſtlichen Geſundheit hoffete/ dieſelbe ſich ſonderlich bequemt/ vnſerer gedachten Vettern Affection zugewinnen/ darauff alſo bald die Verordnung gethan/ daß Sie zu einer Regentin in deß Koͤnigs Sinn gegen denen beſtimpt wuͤrde/ denen dieſer groſſe Fuͤrſt am mehreſten trawete/ daß ſie vmb jhn waͤren/ auff daß ſiejhn bewegte/ dem gantzen Hauß verſchiedene Gnaden zuerweiſen.
Jhr Anſtalt ward ſo gluͤcklich zu Werck gericht/ daß/ vneracht der Koͤnig darfuͤr hielte/ er haͤtte bereit viel vmb jhret willen gethan/ in dem er kurtz verwichener Zeit zuvor dem Hertzogen von Anguien ſeine fuͤrnembſte Armeen vndergeben:
da dann Anfangs ſo viel wiederſtrebens er gefunden/ daß er auch beſchloſſen hatte/ jhn nach Burgund abziehen zulaſſen:
doch vnderließ man nicht/ jhn noch zubereden/ daß erwehntem/ vnſerm geweſenen Vettern/ dem Printzen von Condé einige Ehr gethan/ die derſelb jederzeit zum allerhoͤchſten gewůnſcht hatte/ daß er nemblich zu Raht gezogen wuͤrde/ ja als das Haupt die oberſte Stell vertrette.
Etliche Tag hernach verſahe man jn mit dem Ampt deß Grand Maiſtre in Franckreich/ ob ſchon der Koͤnig/ wie jederman weiß/ das Ampt geſint war gaͤntzlich auffzuheben.
Zu Folg deſſen hat die Koͤnigin/ von den erſten Tagen jhrer Regierung jhm in vnſerm Namen die Schloͤſſer Chantilli vnnd Dampmartia verehret/ dannenhero jederman/ ſo Chantilli geſehen/ Vrſach zuſagen genommen/ ſolches waͤr die ſchoͤnſte Verehrung/ ſo jemahls ein Koͤnig einer einigen Perſon gethan haͤtte.
Man verſtattet jhm vber deß vnſers geweſenen Vettern/ deß Hertzogs von Bellegarde Herꝛſchafft zukauffen/ in welcher das Schloß Bellegarde begriffen ſich fande/ vnnd wegen eygener Beſchaffenheit/ auch in Anſehen der Gubernamenten vnſers gedachten Vettern/ auß vnſerm gantzen Koͤnigreich jhm am fuͤglichſten gelegen/ daruach er auch jederzeit das groͤſte Verlangen getragen.
Vnd ob ſchon ſo viel vnd hohe Begnadigungen/ die auch zumahl auſſer der Ordnung/ ſeinem Vatter wiederfahren/ dem Sohn nicht weniger vortraͤglich waren/ als der allen Nutzen davon gezogen/ iſt doch die Koͤnigin ſo guͤtig geweſen/ daß ſie deß Hertzogen von Anguien eigener Perſon noch ſehr hoch anſehnliche andere wollen ertheilen.
Alſo zahlt man auff vnſern Koſten vnſerm Vettern dem Marſchalck von Hoſpital zur Wiederlag deß Gubernament vber Champagne: vnnd damit noch einiges Schloß darzuckam/ vergnuͤgt man dem Herꝛn von Thibault das Gubernament vber Statt vnnd Veſtung Stenay, daß nur dieſes vnd jenes auff einmahl er dachtem Hertzogen heimgienge.
Nach dem Todt vnſers geweſenen Vettern/ deß Printzen von Conde vbergaben wir auff einem einigen Tag ſeinem Hauß das Ampt Grand Maiſtre in Franckreich/ die Gubernament vber dieſe drey Landſchafften/ Burgund/ Breſſe vnnd Berry, neben der vorigen vber Champagne, ſo ſie ſchon hatten ſampt dreyen Veſtungen dem Schloß zu Dijon, S. Ioan de Laune, vnnd Bourges, neben Bellegarde vnd Stenay, in deren Beſitz ſie waren.
Mehr dann zu viel Vrſach hatten wir zuglauben/ es wůrde keine Begierd etwas zubeſitzen oder ſich zuerhoͤhen vnerſaͤttlich ſeyn/ die durch ein ſo groſſen Außfluß allerhand Wolthaten ſich nicht ſolte voͤllig abſpeiſen laſſen: auch gab vns erwehnter vnſer Vetter da zumahln außfuͤhrliche Verſicherung/ ins kuͤnfftige nimmer nichts mehr zuſuchen/ in dem erſelbſt geſtande vnd vnverholen offentlich ſagte/ was er vor Dienſt haͤtte erwieſen/ oder der Kron noch erweiſen moͤchte/ deß wegen allen koͤndte er mit Beſcheidenheit nichts weiter begehren/ als was wir bereyt jhm zum beſten gethan haͤtten.
Gleichwohl vergieng wenig Zeit/ da er andere hohe Forderungen ſo er auff weit geſuchte vnd vnrechtmaͤſſige Fuͤß ſetzte/ angebracht/ vnd ernewerte deſto beſſer ſeinen Zweck zugelangen/ ſein Wiederwillen/ deſſen er ſich im Jar zuvor hatte vermercken laſſen/ daß wir nemblich die Koͤnigin vnſere hochgeehrte Fraw vnnd Mutter verſehen haͤtten mit dem Ampt deß Grand Maiſtre in Franckreich/ als welcher das Haupt vnnd General Auffſeher iſt zur See/ der Seglung vnd Kauffmanſchafft in Franckreich/ ſo durch den Todt vnſers Vettern/ deß Hertzogen von Brezè, ſeines Schwagern/ ledig worden/ eben als wann er ein beſonderes Recht gehabt haͤtte/ alle Aempter/ ſo ſeine Anverwanten bey jhrem Leben befeſſen/ erblich auff ſein Hauß zubringen.
Vnnd wolte ſich auch nicht erinnern laſſen/ daß er ſich wuͤrcklich begeben vnd verziehen/ vns wegen beruͤhrten Ampts nicht weiter anzulangen/ als wir jhn mit ſo vielen andern begnadigten/ die nicht weniger anſehnlich durch ſeines Vatters Ableiben waren/ welcher dem Hertzogen von Brezc kurtz gefolgt.
Vber diß alles hatten wir vns den letzten Verſuch/ jhn zubefriedigen/ vorgenommen/ in dieſer Hoffnung/ es wuͤrde das zunemende Alter ſein außſchweyffen/ vnnd ſein vnmaͤſſigen Eyferſich zuerheben/ vmb etwas abkuͤhlen: darumb wolten wir jhme einmahl vor alle/ alle Gelegenheit anders mehr zubegehren/ durch einige groſſe Begnadigung benehmen/ gaben jhm das Maß allerdings voll/ vnnd bewilligten jhm/ auff das jenige Verſprechen/ ſo er vns wieder holte/ nimmermehr nichts zufordern/ ein newe Gutthat/ welche etlicher maſſen die vorige alle vbertroffen/ daß wir jhm vber alle Orth in Burgund vnnd Berꝛy/ ſo er ſchon jnnen hatte/ neben Stenay auch Clermont als eine Verehrung/ zum Eygenthumb/ vberlaſſen/ ſampt allem Einkommen/ wie auch die zu Stenay vnnd Jametz/ ſo gar nahe hundert tauſend Pfund jaͤhrlicher Renten ertragen.
Nach dieſem haben wir vnſerm Vettern dem Printzen von Conty im zwantzigten Jahr feines Alters geſtattet/ in vnſere Rathſtellen zutretten/ ob ſchon ſein Bruder vnnd Schwager bereyt drinnen waren/ neben hundert tauſent Pfund Jahrgeld/ der Veſtung Danuillers, ſo man den Herꝛn Danevoux, weil er damit verſehen war/ anderwertlich muͤſſen vernuͤgen! auch vnder ſeinem Namen vnderſchtedliche Hauffen an Reuterey vnd Fußvolck auffgerichtet.
Wir melden keines wegs ſo viel andere vnderſchiedliche Begnadigungen/ die Wir vnauffhoͤrlich vnſerm Vettern dem Printzen von Conde ertheylt/ vnnd allein genugſam waͤren/ einen andern Geiſt/ ſo wenig der auch nach der Schnur gienge zubegnuͤgen/ als da ſind die merckliche Summen an Baarſchafft/ die wir jhm alle Jahr gegeben/ vnd alle Steigerung der Jahr gelder vor jhn oder ſein Geſchlecht/ ja auch vor ſeine Anverwanten/ wann er ſie begehrt hat.
Wir melden nicht/ daß wir allzeit ſeine Bitt beobachtet/ auch nicht ſeine Patenten wegen deß Hertzoglichen Stands/ die Befoͤrderungen zum Marſchalckampt in Franckreich/ ſeine manche Kriegszug darbey wir jhn gebraucht/ ſeine ſo viel vnnd manche Kriegs- vnnd andere Aempter allerley Gattung/ ſeine Apteyen vnd Biſtummer/ verſchiedene Gubernament/ ſo man vber gewiſſe Feſtungen auff ſein befoͤrdern ſolchen Perſonen geben/ die ſich an jhn hielten.
Endlich ruffen wir Gott zum Zeugen an/ daß kein Fleiß zuerdencken/ den wir nicht ins Werck gericht/ ſo wohl gegen jhm/ als den jenigen/ ſo etwan vertrawlich bey jhm waren/ ſeinen Geiſt auffzuhalten vnd zuvergnůgen.
Vnd ſind in dieſem Paß ſchuldig/ zubezeugen/ daß vnſer wertheſter vnnd liebſter Vetter der Hertzog von Orleans/ weil er der Kronen Ruh/ vnd vnſere Dinſte allem andern Intereſſe vnd beſonderm Bedencken vorzieht/ Vns ſelbſt in ſolchen Gedancken allzeit erhalten/ auch ſolcher geſtalt gemeltem Printzen vnd deſſelben Vergnuͤgungen viel geholffen.
Es iſt aber alles/ ohne Frucht geweſſen/ weil keine Begnadigung/ keine Verleihung/ kein Vertrawen ſeinem außgelauffenen Ehrgeitz einige Schraucken ſetzen koͤnnen.
Die Beſchaffenheit vnderſchiedlicher Foͤrderungen/ ſo er nach vnnd nach vorgebracht/ deren man ſich auch mit Lindigkeit vnd Prudens geſucht zuentſchuͤtten/ kan von ſeinen Gedancken/ vnnd außſchweiffendem Geiſt vrtheilen laſſen.
Bald hielt er juſtaͤndig an/ vmb eine Armeen/ die Graffſchafft Burgund einzunehmen/ mit der Bedingungung/ daß er dieſelbe hernach frey vnnd ſouverani beſitzen moͤchte: bald begehrt er/ wir ſoltẽ jm Grevelingen/ Duͤnkirchen/ vnd alles was Vnſere Waffen in Flandern gegen der offenen See/ in vielen Jaren erobert/ einraumen/ ſolche auch frey vnd ſouverani zubeſitzen.
Mitten in dem letzten Feldzug/ da eben vnſere Armee in Flandern weit war hienein geruͤcket/ vnnd man ſie nicht ſchwaͤchen konde/ man haͤtte ſie dann in Gefahr einiger harten Schlappen wollen ſetzen/ ſucht er/ man ſolte all ander Abſehen der Feindẽ ein Abbruch zuthun fahren laſſen/ ja auch vnſere Graͤntzẽ vñ vnſere feſte Orth in die Noth jhres An- vnd Vberfalls ſtecken/ vnd ein groſſen Hauffen Reuterey von gemelder vnſer Armee abziehen/ vnd auff Luͤck gehen laſſen deß Printzen von Conty ſeines Bruders Vorhaben wegen der Coadjutori deſſelben Biſtumbs zu vnderſtuͤtzen/ dadurch die Feſtungen/ ſo er auff der Maaß hatt/ vñ das Gubernament vber Champagne deſto anſehnlicher zumachen? neben einem groſſen Staad den er ſelbiger Enden gedachte auffzurichten/ wie wir hernach melden ſollen.
Dieſes alles giebt durch viel denckwuͤrdige Vmbſtaͤndklaͤrlich zuverſtehen/ wie hoch jhm die Souverianitaͤt im Kopff geſtocken: welche Gedancken in einem gantz hitzig fewrigen Geiſt wie der ſeinige iſt/ deſto mehr gefaͤhrlicher find/ weil wir anderwertlich wohl berichtet worden/ daß er/ wann er bey ſeinen Vertrawten ſich befunden/ dieſe ſehr ſchaͤdliche Regel offt im Mund gefuͤhrt/ Man moͤge alles thun vmb ein Koͤnigreich.
Ob ſchon in einem Koͤnigreich/ welches auff ſo veſten Gruͤnden ſtehet/ als diß vnſerige/ vnd zwar fuͤrnemlich auff der Lieb/ vnd auff der vnbeweglichen Trew/ ſo alle Frantzoſen vor das Recht vnnd vor die Perſon jhrer Koͤnige von Natur haben/ ein ſo vergreifflicher Gedanck/ als dieſer/ ſchier allzeit die Sraff oder den Vndergang deren ſo damit vmbgangen/ nach ſich gezogen: wuͤrden wir gleich wohl hindan ſetzen/ was wir ſo wohl vns ſelbſten/ als vnſern trewen Vnderthanen ſchuldig ſind/ wann wir dieſem allen/ ſo mit der Zeit die Mittel zu Verꝛicheung eines ſo gar vngerechten Vorhabens koͤndte beſchleinigen/ nicht vorbeugen ſolten.
Dann wann gleich die Wort/ ſo er hieruͤber laſſen lauffen was er im Hertzen hat/ nicht entdecketen/ iſt doch gewiß/ daß bey ſcharpffer Beleuchtung alles ſeines Thuns/ nach deme wir zur Kronkommen/ niemand in Abred ſeyn wird/ daß er einen gantz gefaſten Vorſatz gehabt/ an der Vnheil in dem Koͤnigreich anzurichten/ welches kein geringer Gegenmittel/ als wir jetzund gebraucht/ erfordert/ ſintamahl er offentlich nach einem ſolchen Gewalt getrachtet/ dafuͤr wir vns znfoͤrchten haͤtten: daß ſein Vorhaben geweſen/ die Koͤnigliche Hoheit dergeſtalt zuſchmaͤhlern vnnd zu erniedrigen/ daß/ wann er ſich durch vnderſchiedliche Mittel der fuͤrnembſten Orth deß Koͤnigreichs bemaͤchtigt oder verſichert/ vnd durch Schuldigkeit/ Forcht oder Nutzen die jenige/ ſo in Anſehen waͤren/ oder einige gute Qualitaͤten haͤtten/ jhme verknuͤpfft/ er hernach zu allen Zeiten ſich allen offentlich koͤndte wiederſetzen/ was vnſer Will ſeyn moͤchte/ nur wann derſelb mit dem ſeinigen nicht vbereinſtimmete/ ohne Forcht/ Verwirꝛung vnnd Krieg/ nach ſeinem Nutzen oder eigenem Sinn/ im Koͤnigreich erwecken/ aller Begebenheiten/ die fuͤr ſielen/ ſich mit Nutzen zu mehrer Erweiterung ſeines Gluͤcks zubedienen/ vnd endlich/ alles wol zufaſſen/ damit er bey vnſer Minder jaͤhrigkeit vns in ſolchen Standt koͤndt ſetzen/ daß wir bey Antrettung der Regierung nicht mehr haͤtten/ als den Namen vnnd den Schein eines Koͤnigs/ er aber in der That allen Gewalt vnd Anſehen erhielte.
Diß iſt fuͤr wahr die aller gelindeſte Außlegung/ die man vber ſein biß her gefuͤhrtes Thun machen koͤndt/ ſuͤrnemblich von der Zeit an/ da jhm der hoͤchſte Gewalt/ ſo wir jhm vber vnſere Armeen hatten anvertrawet/ jhm Anlaß zu groſſem Anſehen gegeben/ da er ſehr viel newgebacken Leuth erhoben/ als er ſonſt ſich in Poſſeß anſehnlicher hohen Stellen befunden/ die wir jhm nach vnnd nach heimgewieſen/ damit wir jhn zur Danckbarkeit vermoͤchten/ daß er kein andere Gedancken hatte/ als vns wohl zu dienen.
Es war aber von derſelben Erkaͤntlichkeit/ die wir vns hatten eingebildet/ ſehr weit gefehlet/ dann damals hatt er angefangen die Larv abzuziehen/ vnnd vor allen Dingenſein groſſen Credit wollen ſehen laſſen/ damit niemand anders wohin ſeinen Gang nehme/ als zu jhm/ wann einig begnadigen bey vns zuerlangen/ oder Beſtraffung einigs Verbrechens abzuwenden kam/ in welchem Paß die verborgene Practicken/ die er zuvor gemacht hatte/ nemblich alle Officirer vnſerer Kriegsvoͤlcker/ vnnd zuvorderſt die Frembde/ die vns dienen zu ſeinem Willen zuhaben (darauff er dann ein gantz abſonderlichen Fleiß gelegthatte) zu offentlichen Haͤndeln auß gebrochen/ damit er ſie gewinne/ vnd jhm gantz vnd gar anhaͤngig machte: damals ließ er klaͤrlich ſehen/ daß vnſere Dienſte in ſeinem Vorſatz allzeit den geringſten Theil bey ſeinen Kriegsgeſchaͤfften/ ſo er vnderfangen/ behalten:
die weil er bey der hoͤchſten Noth/ als vnſere Armeen jmmer ſolches Haupts benoͤthigt/ das ſeinem Stand vnnd Anſehen gemaͤß waͤr/ vnderſchiedliche Maͤngel/ die von vnſerm letzten Vnweſen noch herꝛuͤhreten/ zuerſetzen! er ſich deß Commendo vber vnſere Armeen entzogen/ welches er doch ſonſten mit ſo groſſem Eyfer pflegte zuſuchen/ nur damit er ſich gantz vnnd gar dem Hoffweſen/ vnnd ſeinen Trewhertzigen ergeben koͤnde/ weil er vermeynet/ jetzt waͤr die Zeit kommen/ die verhoffte Fruͤchten einzuſamblen/ wann er in allen Feldzuͤgen ein Haupt Treffen auff dieſe Regel/ die man jhn offt hoͤren außlegen/ wagte/ ſo er das Feld erhielte/ mehrte er ſein Anſehen/ vnd haͤtte ſcheinbare Vrſachen etwas mehrer Belohnung zubegehren: im fall er aber vnden laͤge/ vnnd demnach vnſere Sachen in Vnordnung geriethen/ man ſeiner deſto hoͤher wuͤrde achten/ angeſehen man ſeiner als dann am beſten noͤthig ſeyn ſolte.
Dazumahl fieng er an jederman zu liebelen/ mehr als ſonſten/ auch alle Gubernatorn der feſten Orth vnauffhoͤrlich zuerſuchen/ wie auch alle andere/ ſo einig Ampt/ daran was gelegen/ beſitzen: oder die wegen deß vorigen Abſterben/ oder durch ander Mittel herfuͤr zukommen verſichert waren/ in dem er ſich ſelbſt verpflicht/ daß er vns keine Ruhe wolle laſſen/ was einer oder der ander ohne vnderſcheid/ wer ſich nur bey jhm angemeldet/ begehren ſolte/ vnnd gar nicht bedacht ob ſolches dem Koͤnigreich vor- oder nachtraͤglich ſeyn wůrde: alle Malcontenten vnderhalten: derſelben Klagen geſchmeichelt/ vnnd jhnen Beyſtand verſprochen: ſich vnderſtanden alle die jenige/ ſo auß danckbarem Gemuͤth oder guter Zuneygung ſich an vns hielten/ vnd jhre Schuldigkeit thaͤten/ abzuwenden/ in dem er den Preiß der von vns ertheilten Begnadigungen verꝛingert/ oder jederman wollen bereden/ man koͤnde ins kuͤnfftige durch niemand anders/ als durch jhn etwas erhalten.
Dazumahl hat er denen/ die bey jhme Dienſt ſuchten/ Ayd vnnd Pflicht/ aufferlegt/ blindlingen hiengegen vnd wieder jederman/ ohne Vorbehalt der Perſonen oder Qualitaͤten/ zuverfahren/ auch offentlich auff vnderſchiedliche weiß alle die jenige verfolgt/ die neben jhm dieſe Pflicht nicht wollen eintretten.
Dazumahl hatte ein jeder/ der ſich zu jhm that/ ſo viel Verdienſt vnd Tugend/ daß er ohne Noth allen andern in gleichem begehren wurde vorgezogen!
wer bey ſeiner Schuldigkeit blieb/ vnd kein ander Abſehen hatte/ als vns wohl zudienen/ war jmmer zu feyg vnd nichts guͤtlich: aber in einem Augenblick zu einem groſſen Mann/ auch wuͤrdig zu allerhand Verꝛichtungen/ vnd guter Belohnung/ ſo bald er zu ſeinem Vorhaben ſich euſſerſt verlobte.
Welches ein gewiſſer ſicherer Weg war/ wie einer von nichts zu Tugenden/ vnd von Vngeſchicklichkeit zum Verſtand moͤchte gelangen.
Wie dann nichts gewiſſers war/ daß einer ſeine Freundſchafft vnnd Schutz erlangte/ ſo bald er nur vnſere Gnad verſchertzte.
Dazumahl hat er ſich ohnzalbar viel bemuͤhet/ wie er moͤchte alle/ ſo in vnſerm Hoffe oder in vnſer Leibguardt Dienſt haben/ an ſich ziehen/ alle Verbrecher offentlich in Schutz genommen/ wann ſie ſich nur an jhn hangeten/ ob ſie gleich zu vor ander wertlich verbunden geweſen/ ſeinen Hoff bekantlich zu einer Freyheit vor alle Laſter/ ſo vorgiengen/ gemacht.
Dazumahl hat er angefangen vberhaupt zubegehren/ alles was leer wuͤrd/ es waͤre gleich beſchaffen wie es wolte/ in allen Begebenheiten/ ſo wohl kiemen als groſſen/ den Kauff in die Hand geſetzt/ vnd gedrohet/ alles ſtehen zulaſſen/ ſein Weſen allein zutreiben/ vnnd ſich vorn an die Spitze der jenigen ſtellen ſo wieder vns waͤren:
Jn Summa dazumahl hat er/ ſeine Macht vnnd Beſtaͤndigkeit vor die jenige/ ſo ſich zu ſeiner Parthey begeben/ ſehen zulaſſen/ ſich nicht vergnuͤgt/ daß er Beguadigungen auß gebracht/ ſondern lieber gewolt/ daß die Welt glaube/ er erzwinge dieſelben mit Gewalt von vns: wolches das Gubernament zu Pont del Arche bezeugt/ ſo er mit Gewalt wollen erhalten/ vnnd zwar auff einen beſtimpten Tag: vnd im wiedrigen gaber vns zuverſtehen/ wie er hingieng ein newes Fewr im Koͤnigreich anzuſtecken:
die weil er aber wohl erkante/ daß ſein Begehren wegen gedachten Orthsſehr verhaßt/ vnnd ins gemein in der Welt verunglimpfft waͤr/ macht er anfangs ein Geſchrey/ er treibe die Sach nicht anders/ als weil er ſich gegen dem Hertzogen von Longueville mit Worten verpflicht haͤtte/ den Orth zu wegen zubringen: mit dieſer ferꝛnern Erklaͤrung/ daß er nicht zuentſchuldigen waͤr/ wann er/ der mit ſo mancherley Guthaten von vns/ der auch ſeine Sachen hoͤher gebracht/ als kein Printz in Franckreich von Anbegin der Monarchy nie gehabt/ weder vor ſich/ noch die Seinigen/ nach Vollendung deſſelben Weſens/ ſolte fordern: derowegen ſchloſſen wir noch bey ſo geſtalten Sachen/ ſeine Vngeſtümmigkeit zuſtillen/ vneracht derjenigen Weiſe/ ſo er gebrauchet/ vnd benahmen jhm allen Vorwand newe Haͤndel anzufangen.
Aber ob ſchon der Verglich deſſelben Handels durch vnſers liebſten Vettern deß Hertzogen von Orleans Haͤnde war gangen/ weil derſelb der Mittelsmann ſeyn wollen die gemeine Ruhe zuerhalten/ befand ſich den folgenden Tag/ daß man nichts verꝛichtet/ daß es auch nicht eben der Mann war/ der den Abend zuvor ein gaͤntzlich Genuͤgen vnſerm erwehnten Vettern dem Hertzogen von Orleans bezeugt/ vnnd das Wort/ hinfuͤhro wohl zudienen/ von ſich gegeben hatte.
Den folgenden Tag ließ er ſeine alte Kaltſinnigkeit ſpuͤhren/ daß man ſeine Zuneygung/ was aͤrgers anzuſtellen wohl merckte/ damit er ein newen Vortheyl von vns erpreſſete/ in deme er ſich ſeiner Erklaͤrung/ nicht wollen erinnern/ ſo er hochbetheurlich hatte ernewert/ nach dem man jhm Pont de l’Arche zugeſagt/ nimmermehr nichts zu fordern.
Weil nun die Koͤnigin ſo oͤfftern abſpringens muͤde/ vnd die Wurtzel alles Mißverſtands auff einmahl/ wo muͤglich/ abhawen wolte/ ließ ſie mit ernſt an jhn ſetzen/ daß er ſich rund erklaͤren ſolte/ was er dann begehre/ in Ruh vnnd ſeiner Schuldigkeit zuleben: darauff erklaͤrt er ſich/ er haͤtte wegen etlicher Heurathen/ Argwohn gefaſt (vber welche er gleichwohl nicht nur die erſte Tag vber/ als davon Red geſchahe/ ſeinen Beyfall hatte gegeben/ ſondern auch ein halb Jahr er zuvor ſelbſt dar zu gerahten/ weil er ſie gar vortraͤglich hielte) weil er auch darneben vermercken laſſen/ wie er wuͤnſche/ daß die Koͤnigin jhm ein auffrichtige vnd gaͤntzliche Affection verhieſſe/ wie auch/ daß ſie die jenige wohl ſolte beobachten/ ſo er jhr jederweilen wuͤrde anbefehlen! vnd jhm endlich theil laſſen vberhaupt in allem/ was man von einigerley Sachen beſchlieſſen wuͤrde/ war die Koͤnigin zuvorderſt ſo guͤtig gegen jhm/ damit ſie jhm allen Vorwand deß Verdruß vnnd Mißtrawens benehme/ vnd verſprache ihm/ daß in erwehnten Heurahten/ ohne ſeinen Gefallen nichts ſolte geſchloſſen werden/ wegen der zween andern Puncten aber gab ſie jhm das Wort deſto freyer/ weil ſie ſich nicht zubeſinnen wuſte/ daß ſie darumb jemahls an jhr haͤtte jchtwas erwinden laſſen/ hielte auch darfür/ es waͤre auff jhrer ſeit zu viel geſchehen/ als vergeſſen worden.
Man ſpuͤhrte aber alſo bald auß ſeinem Thun/ zu welchem End er ſo vnnoͤthiges verſprechen erfordert hatte/ vnd daß er darumb kein anderer Zweck geſteckt/ als nur damit er ein newen Schein haͤtte/ ſolche Verſprechen breyt zumachen/ vnd auff daſſelbe nur eines vnnd das andre kuͤhnlichen zubegehren/ vnnd mit deſto groͤſſerem Hochmuth in das Werck zurichten/ was jhm nur in Sinn fiele/ vnnd hierzu dienen moͤchte/ wie er deß Koͤnigreichs gantze Macht in ſein voͤlligen Gewalt braͤchte: wie dann vier Tage hernach er angefangen der Koͤnigin ſo freyer Corꝛeſpondentz/ die ſie jhm mit allen durch jhn begehrten Vmbſtaͤnden vnnd Verſicherungen hatte zugeſagt/ zubegegnen/ in dem er nicht ſchlecht hin die jenige in ſeinen Schutz auffgenommen/ ſo es wieder ſie begehrten/ ſondern vnderſchiedlichen Leuthen/ die vnſere Vngnad/ entweder vorlaͤngſt/ oder durch juͤngſtes Verbrechen auff ſich hatten gezogen/ angetragen.
Vnſer Vetter/ der Marſchalck von Schomberg gerieth bald hierauff in Leib vnb Lebensgefahr/ auff welchen Zufall man anfangs vnder den Verwanten gedachtes Printzen zu gangen/ vnnd beſchloſſen/ er ſolte das Guber nament vber Statt vnd Landſchafft Metz vor den Printzen von Conty, der ſonſten ſich vmb das Biſtumb Metz bewurbe/ begehren/ vnd auff alle Wege erhalten.
Die Koͤnigin vnſer hochgeehrte Fraw vnd Mutter wuͤrde durch dieſes Dollhirns Vnſcheydenheit vnvmbgaͤnglich vervrſacht/ jhn nicht mehr vor ſich kommen zulaſſen/ da erwehnter Printz alſo bald denſelben vnverhohlen in Schutz genommen/ gehindert/ daß er ſich nicht abweſend gemacht/ vnnd wolt die Koͤnigin noch zwingen/ wieder vor ſich kommen zulaſſen/ verlieff ſich auch durch ein vnertraͤglichen Fehler ſeiner ſchuldigen Ehrerbietung/ den kein Frantzoß ohn euſſerſten Vnmuth nicht kan erzehlen hoͤren/ ſo weit/ daß er gedrohet/ er wolte gedachten Dollhirn in ſeinen Hoff nehmen/ vnd alle Tagder Koͤnigin vor das Geſicht fuͤhren/ da man auch nicht auß erheblichen Nachdencken vor gut angeſehen haͤtte/ vnd jhme Hoffnung gemacht/ es würde die Sach ſich mit der Zeit wohl machen/ vnnd er ſelbſt nicht beſorgt/ ſolches moͤcht jhm an andern guten Foͤrderungen/ ſo er eben zur ſelben Zeit triebe/ hinderlich fallen/ waͤr man in Gefahr geſtanden/ vnd Vnſer hochgeehrte Fraw vnd Mutter da hinein gethan geſehen/ daß ſie entweder ein ſolche Schmach von jhm haͤtte leiden/ oder alles euſſerſtes ſolche von ſich abzuwenden/ ergreiffen muͤſſen.
Vnd wer hat die verſcheydene Partheilichkeiten/ die dem Koͤnigreich vnnd vnſern Willen ſo hoch nachtheylich geweſen/ vnnd er bey dem letzten Vnweſen/ in Provence vnd Guyenne bezeugt/ nicht entdeckt vnd geſehen!
da er in zweyen Stuͤcken/ ſo gleiches Weſens/ an einem Orth deß Gubernators Anſehen/ zu deß Parlaments Vnderdruckung geſucht zuerheben/ vnnd an dem andern ſchnur ſtracks das Widrige gethan/ da er gleichwol kein ander Vrſach eines ſo wieder wertigen Verfahren gehabt/ als daß der eine vnder den Gubernatorn jhm verwand/ vnnd er dem andern abguͤnſtig war/ nur damit durch dergleichen hochleuchtende Exempel wie viel an ſeiner Gunſt gelegen/ vnnd was ſein Schutz vermoͤchte/ jedermaͤnniglich erkennen koͤnde/ vnnd einig vnnd allein trachtete/ alle andere Freundſchafft vnnd Gewogenheit fahren zulaſſen/ vnnd ſich jhm ohn Vorbehalt anhaͤngig zu maͤchen.
Vnd wer haͤtte ein ſolche Gedult haben koͤnnen als eben die Koͤnigin/ die verſtattet/ daß offt erwehnter Printz im Rath/ ſo in vnſer gegenwarth gehalten worden/ doͤrffen drohen/ er wolte die Deputirten vnſers Parlaments auß Provence in Pariß auff den Todt laſſen pruͤgeln/ weil ſie ſich erkuͤhnt/ vnnd im Namen jhrer Verſamblung vber das vbele Verfahren geklagt/ das jhnen vnſer Vetter der Graff von Alais, jhrem vorgeben nach/ wieder die Puncten der jenigen Befriedigũg/ ſo wir gedachter Landſchafft ertheylt hatten/ anthaͤte? wie iſt es muͤglich/ daß man jhm laͤnger zuſehe/ daß er gewaltſamer Weiß/ wie er angefangen/ die Freyheit vnſer Rathſtellen/ durch ſein vngeſtuͤmmes Verfahren gegen vnſere Dienern/ ſo die Ehr haben ſich darbey zufinden/ vnderdruͤcke/ die er ſchier nahe alle abſonderlich bedrohet/ oder offentlich vnd in vnſer Gegenwarth ſelbſt affrontiert/ wann jhr Gewiſſen vnnd jhr Schuldigkeit ſie dahin vermoͤchte/ daß ſie eine oder ander Meynung/ ſo mit gedachten Printzen Einfaͤllen nicht vberein kam/ ergriffen?
Nicht mehr beſcheydener hat er ſich an den Gubernamenten/ ſo wir jhm anvertraut/ bezeigt: jhm war nicht gnug/ daß er alles/ was eine groſſe Landſchafft/ dergleichen Burgund iſt/ mit ſo groſſem Eyfer vnnd Richtigkeit zu vnſerm Vorrath einlifferte/ durch ſich ſelbſt/ vnnd durch die Seinigen verſchlungen/ wann er nicht vber diß ein ſolchen Gewalt angelegt/ daß jederman abſonderlich vnder ſeinem Laſt geſeufftzet/ vnd jhrer viel gedrungen worden/ ſich deſſelben bey vns in geheym zubeklagen/ vnd vns zuerinnern/ es fehle nicht mehr/ als daß er ſich den Hertzogen vnd Souverani laſſen nennen.
Vnſer Landſchafft Champagne ward von ſeinem Bruder nicht beſſer gehalten/ da alle Flecken vnnd Doͤrffer/ auch der mehrertheil Staͤtte der geſtalt den Kriegsvoͤlckern/ ſo ſeinen Namen fuͤhren/ zum Raub/ oder doch den Geldſuͤchtigen/ ſo ſich ſeiner Gunſt bemaͤchtigt/ verſtattet worden/ wann ſie die Einquartierungen auffzuheben geſucht/ daß ein groſſe Anzahl Jnwohner mit Weib vnnd Kind jhre Stell vnd Wohnung verlaſſen/ vnd ſich in frembde benachbarte Orth allenthalben hinbegeben.
Endlich wiſſen wir nicht/ mit was Worten wir den Handel mit dem Haure ſollen erzehlen/ wie auch die hoch vergreiffliche Mittel/ die er gefuͤhrt/ ſich deſſelben Orths zubemaͤchtigen/ derwegen ſeiner Gelegenheit der fuͤrnembſte einer deß Koͤnigreichs/ vnnd ohn Widerꝛed der aller feſteſte iſt:
Nach dem er vnderſchiedliche Practicken verſucht/ vuſern jungen Vettern/ den Hertzogen von Richelien zuverfuͤhren/ damit er heymlich ein ſoches Weib zur Ehe nehme/ die vmb vnderſchiedlicher Vrſachen willen gaͤntzlich jhm anhangt/ nicht zufrieden/ daß er vns empfindlich offendirt/ in dem er neben dem Printzen von Conty, vnnd der Hertzogin von Longueville ſeiner Schweſter den Heurath eines Hertzogen vnnd Pair befoͤrdert/ mit einem der fuͤrnembſten Aempter der Kron/ ohn vnſer Wiſſen vnnd ohn vnſer Erlaubnuß verſehen! vnnd ſich noch vnderſtanden/ durch jhr Gegenwarth/ ein Verſchreibung dieſer Gattung/ ſo durch die Geſetz dieſes Koͤnigreichs verbotten/ zubeſtaͤttigen/ als wann es nicht genug waͤre/ daß ſie durch dieſen vnzulaͤſſigen Weg ſich der Perſon eines jungen Manns bemaͤchtigt/ verſchaffter/ daß derſelb die Nacht ſeiner Hochzeit verꝛeyſt/ gibt jhm zu/ als einen Rath vnnd Hoffmeiſter/ den jenigen von ſeinen Leuthen/ der ſich ſchon jhn zuverfuͤhren/ hatte gebrauchen laſſen/ vnd machte daß er in eylgen Haure kompt/ auff daß er auch dieſen Orth/ der am Außfluß der Seyne liegt/ in ſein Gewalt braͤchte/ Rouen vnd Paris darauß zubezwingen/ den gantzen Kauffhandel dieſer zwo groſſen Staͤtte in Handen zuhalten/ außlaͤndiſche Huͤlffe auff den Nothfall auffzunehmen/ vnnd jhre Macht zubeſtimpter Zeit in das Koͤnigreich zufuͤhren/ wann er wegen ſeiner beſonderen Vrſachen die Kron wuͤrde wollen beunruhigen.
Vnnd dieweil er leicht erachtete/ es wuͤrden viel Courꝛier angedachten Hertzogen von Richelieu/ jhm vnſer vnnd ſein Jntereſſe bey ſo geſtalten Sachen/ zuentdecken/ ablauffen: fertiget er viel andere ab zur ſtund/ ſo die andern ſolten vnder wegs auffhalten/ worin er den Reſpect/ die Trew vnd den Gehorſam/ ſo vns gebuͤhrt/ ſo hoͤchlich/ als man bedencken kan/ gewaltſamer Weiß gebrochen.
Hierauff/ als die Koͤnigin ſelbſt ein eygenen Mann an den Sanito More, der im Haure das Commando hatte/ laſſen abgehen/ der jhm bey ſoch nach dencklichem Zuſtand Ordrebraͤchte/ vnnd zu Gemuͤth führte/ wie hoch er verpflicht waͤre/ vns gemelden Orth zuverwahren/ vnd keine Veraͤnderung darin zugeſtatten/ hat er/ durch groͤſſere Vermeſſenheit/ ſo bald er deſſen Kundſchafft bekommen/ ein andern Courꝛier laſſen ablauffen/ vnd befohlen/ man ſolte den jenigen Mann/ der mit der Koͤnigin Ordre daſelbſt wuͤrde anlangen/ in das Meer mit einem Stein an Halß werffen/ vnd dieſes mit ſolcher Vermeſſenheit/ vnd ſo groſſer Verachtung vnſers Anſehens/ daß er am erſten ſich deſſen doͤrffen offentlich beruͤhmen.
Endlich damit er durch vnderſchiedliche Mittel die gantze Beſtellung dieſes Orths benehme/ macht er/ daß die Dame ſelbſt/ die er durch den Heurath jhm ſo kuͤrtzlich verpflicht hatte/ in eyl verꝛeyſet/ gibt jhr Geld/ deß jungen Hertzogen Gemuͤth deſto mehr zugewinnen/ verſchickt noch durch andere Wege die Beſatzung zu zahlen/ damit er die Officierer vnd Soldaten darin an ſich braͤchte:
Vnd damit er vber diß alles/ andere Leuth/ ſo mehr nach ſeinem Belieben/ darinnen haͤtte/ die jhm auch bekant waͤren/ lieſe er die gedachte Dame mit einer guten Anzahl Reuter/ die alſo hinein kommen/ begleyten/ vnder dem gemachten Geſchrey/ man wolte ſie vnderwegs entfuͤhren.
So mancher Anſchlag auff die Koͤnigliche Macht/ vnder welchen dieſer letzte auff den Haure allein ein ſcharpffe Straff verdienet/ hat vns kein Platz mehr von vnſers gedachten Vettern ſchaͤdlichen Vorhaben zu zweifflen gelaſſen/ wie dann auch an der Verwegenheit/ die er gehabt haͤtt/ ſolches zu voll ziehen/ da wir nicht bey rechter Zeit ein proportionirte Gegenwehr ergriffen haͤtten.
Vnder deſſen damit jhr auch wiſſet/ mit was vor newen Mitteln er vmbgangen/ ſein Vorhaben forth zuſetzen/ vnd vns nur deſto mehr Muͤhe vnd Verdruß zumachen/ welches wir aber durch ſein Arꝛeſt vorkommen/ ſo vernehmet/ daß dieſes das letzte ſtuͤcklein im Spiel geweſen.
Er handelte mit dem Abgeſanden von Mantua/ die Statt vnnd Fuͤrſtenthumb Charleville zu kauffen/ nit nur ohn vnſer Verguͤnſtigung/ ſondern auch wieder vnſer auß fuͤhrliche Verwaigerung/ die wir jhm jederzeit deßwegen gethan:
Vnd dieweil wir wegen deß Preiß vnder jhnen hatten liſtiglich etliche Beſchwerden erweckt/ hatte Herꝛ Perault kurtz hernach erwehnte Abgeſandten angedeutet/ ſein Herꝛ wuͤrde in wenig Tagen zu Mantua ein eyentlichen Mann verordnen/ das Werck mit dem Hertzogen ſelbſt zuſchlieſſen.
Wegen etlicher Wiederwertigkeit/ ſo wegen der Renten zu Clermont/ vnd benach barten Enden ſich erhaben/ (ob ſolche ſchon leichtlich zuvberwinden/ wie bald darauff geſehen) hatte erwehnter Printz ſich bereits laſſen vernehmen/ da man jhm daſelbſt Eintrag thaͤte/ muͤſte man jhm Sedan ſampt allem Zugehoͤr/ welchen Orth wir vnſerm Vettern dem Hertzogen von Bovillon mit vielen Millionen abgetragen haben/ einraumen.
Gewiſſe Leuth/ ſo jhm anhaͤngig/ hatten gegenwertig mit dem Herꝛn von Aiguebere ein Gewerb angeſtelt/ das Gubernament deß Mont-Olimpe zukauffen/ daß er jhm vorgenommen von ſeinem eygen baarem Geldzuzahlen/ vnnd einem der ſeinigen in Handen zuſtellen/ auff daß in gantz Burgund kein Orth auſſer Chalons nicht mehr vbrig waͤr/ der jhm nicht zuſtuͤnde.
Erlag vns an/ wir ſolten dem Herꝛn von Pleſſis Bezanzon das Gubernament vber Statt vnnd Veſtung Anxone auff vnſern Koſten abkauffen/ vor einen der ſeinigen/ den er groß machte:
Er hatte auch noch kuͤrtzlich ſein Fleiß/ ſo er allzeit angewand/ den Heurath zwiſchen dem Marggraffen von der Monſſaye mit deß Herꝛn Erlachs/ Gubernatorn zu Breyſach Tochter/ zuvollziehen verdoppelt/ damit er noch dieſen hoch anſehnlichen Orth zu ſeinem Willen haͤtte/ ob wir ſchon darin/ wie in allen andern Sachen gnugſame Vrſach haben/ gedachtes Herꝛn Erlachs Thun vnnd Trewe zuruͤhmen.
Auch hat man vns gewarnt/ von vnderſchiedlichen Orthen/ wie er etliche andere Heurathen ließ anſpinnen/ durch ſolch Mittel die fuͤrnembſte Orth deß Koͤnigreichs/ vnnd ein gute Anzahl hoch importirender Plaͤtz anhaͤngig zumachen.
Er hatte/ vngeacht ſeiner Vngelegenheit/ vnſern Vettern den Marſchalck von Breze laſſen an den Hoff kommen/ daß er ſich mit/ jhm vereynigte/ das Ampt vber die See/ als Haupt vnd Auffſeher daruͤber zubegehren/ wegen welches Ampt gleichwohl/ ob ſchon weder einer noch der ander/ auch keinen erdencklichen Schatten einigen Rechtens darzu haben kan/ gedachter Printz ſchon zum zweytenmahl reeompenſirt iſt/ wie wir droben erzehlt haben/ vnd erwehnter Marſchalck nach in dieſer Betrachtung nach ſeines Sohns Ableiben mit 33. Pfund/ jaͤhrlich auff der Gerechtigkeit von Ancrage, als dem aller gewiſſeſten Geld erwaͤhnten Ampts/ zuerheben begnadiget worden.
Vber diß/ ob ſchon beruͤhrter Marſchalck von etlichen Monaten her/ durch vnſer Gnad vnd Erlaubnuß hundert tauſent Kronen wegen abgetretten Gubernament von Anjon gezogen/ vnnd alle muͤgliche Verſicherung vorgenommen worden/ daß gedachte Summ nach ſeinem Tod auff vnſern Vettern den Hertzogen von Anguien komme/ hatten doch erwehnte Printz vnd Marſchalck jhnen noch ferꝛner vorgenommen/ beyde vns dahin zu treiben/ daß wir gedachtem Hertzogen von Anguien die Suruiuance oder Anwartung deß Gubernaments von Soumur ſolten verſchaffen:
Vnnd wann ſolches gleich verwilligt/ wiſſen wir doch/ daß gedachter Printz/ damit er ſich in ſeinen Gubernamenten vnnd Aemptern jmmer zu deſto heꝛrlicher mache/ bey ſich beſchloſſen hatte/ zum allerletzten bey vns anzuhalten/ daß wir auff einmahl alles das jenige vberall was wir zu vnderſchtedlichen Zeiten weiland ſeinem Vatter/ vnd jhm ſelbſt zugefallen geweſen/ ſeinem Sohn/ der nur 6. Jahr alt iſt/ muͤſten beſcheyden.
Wann vns ſo nachtheyliges vnd gefaͤhrliches Thun/ wie wir droben erzehlt/ das vber vns ſchwebete/ nicht waͤr zu Hertzen gangen/ zu welchem wir nach viel anders ſetzen koͤnden/ ſo wegen gewiſſer Vrſachen vnd Vmbſtaͤnden vnnoͤthig jeder man kund zuthun/ hat ſich doch befunden/ daß alle vnſere trewe Diener in vnd auſſerhalb vnſers Rahts/ vns zu einer Zeit vorgehalten/ da wir laͤnger wuͤrden anſtehen/ ſolte nicht mehr zuſtewren ſeyn/ vnd das iſt das einige Mittel/ vnſere Kron/ eben ſo wohl als vnſere Perſon/ zuerhalten/ wann wir offterwehnte vnſere Vettern lieſſen arꝛeſtieren/ als welche alle Tag der wett in jhrem Geſchlecht Rath hielten/ wie ſie ein ſolchen Gewalt/ den ſie vns entgegen zuſetzen gedachten/ moͤchten auffrichten/ vnd ſich nicht ſchaͤmeten/ vnder die Mittel zu ſolchem Gewalt zugelangen/ neben den hohen Aemptern vnnd den Gubernamenten der Landſchafften/ die entweder jhr ſind/ oder doch jhnen anhangen/ auch dieſes zuzehlen/ daß ſie bereyt auff allen groſſen Waſſern deß Koͤnigreichs Meiſter waͤren/ vermittelſt vnderſchiedlicher Orth/ ſo ſie in jhrem Gewalt/ oder ſo ſie zu jhrem Belieben verhofften zuhaben/ nemblich auff der Seyne, Maaß/ Saohne, Roſne, Loire, Garonne vnd Dordoigne.
Jn Summa/ damit das Exempel der vhralten Hoheit/ welche hiebevorn etliche Bediente auß dem ſondern Stand an die Kron gebracht/ in dieſen Zeiten/ wann man nur gekoͤnd haͤtte/ erfriſcht wuͤrde: vnd damit das Anſehen/ ſo gedachter Printz bereyt erjagt hat/ noch mercklich ſehr wuͤchſe/ wann es ſich auff ein rechtmaͤſſigen Gewalt/ den wir ertheylten/ ſtewren koͤndte haben ſie jnſtaͤndig vmb deß Conſtabels Schwerdt angehalten/ (ob ſchon das Ampt laͤngſt auffgehoben) ſolches neben deß Grand Maiſtre Stab/ ſampt der Admiralitaͤt zufuͤhren/ nach deme zutrachten er vmb etwas abgelaſſen/ biß daß er Conſtabel waͤr worden/ ſo haͤtte er dann wegen deß einen/ vnſern Hoff vnnd alle vnſere Anhoͤrige/ vnder ſeinem Gewalt gehabt:
Wegen deß andern/ das Generalat vber alle Kriegsvoͤlcker vnſers Koͤnigreichs: vnd wegen deß dritten/ eine vmbſchriebene Macht vber die See/ vnd vber die Meerkuͤſten erhalten.
Vnd wie wir jhm lieſſen andeuten/ daß wegen deß Conſtabels Schwerdt vnſer liebſter Vetter/ der Hertzog von Orleans groſſe Vrſach eines Verdruß haben wuͤrde/ weil jhm/ als dem General Leutenant in allen vnſern Armeen vnnd Landſchafften/ viel hieran gelegen: begehrte er alſo bald/ wir ſolten die Verordnung ohn Vorwiſſen vnſers erwehnten Vettern laſſen verfertigen/ auff daß mans in geheym hielte/ biß man jhn zur Genehmhaltung vermoͤcht haͤtte/ oder viel mehr/ biß ſein Vorſatz/ damit er vmbgieng/ jhm Raum gebe/ den Handel mit Gewalt/ durch zubringen/ was auch vor Vnordnung darauß entſtehen koͤnde.
Mittler weil begehrte er/ vns nur deſto baß in allen Dingen zuvergwaltigen/ eben zu der Zeit/ als er ſolch extraordinari Sachen ſuchte/ vnnd vnder dieſem vnd jenem Schein/ vielfaltig anhielte/ daß die jenige Kriegsvoͤlcker/ ſo ſeinen Namen fuͤhrten/ oder jhm anhaͤngig waren/ vnd allein baſtant ſind/ ein Armee zumachen/ zu eben dieſen Quartieren ſollen ziehen/ ohn angeſehen/ der groͤſſere Theil darunder in vnſern Dienſten würcklich begriffen/ vnnd zu Beſchuͤtzung der Kron an vnderſchiedlichen Orthen ſehr weit entlegen ſind: Welchen Vmbſtand wir groſfen Beobachtens wuͤrdig achten/ wie dann auch/ daß er Stenay vnnd Clermont, alda man ohn vnderlaß auff ſeinen Koſten bawt/ befeſtigen laſſen: Deßgleichen/ daß er vmb zweymahl hundert tauſendt Francken Bellegarde zubefeſtigen angedingt hat: Sintemahl nicht wohl zuvermuthen/ daß zum wenigſten/ weiln er gantz extraordinart Gedancken vnnd Anſchlaͤge hat/ er ſein eygen Geld/ an die jenige Orth verbawen wolte/ die ſchon vor ſich ſelbſt in gutem Stand ſich befinden/ denen auch kein Feind nachtrachtet.
Wir haben auß vieler Vrſachen vnſern rechmaͤſſigen Wiederwillen biß zu ſolchen Extraͤmitaͤten/ verdeckt gehalten/ daß wir verſichert ſind/ die gantze Welt werde vrtheylen/ wir haben durch vnſere Gedult nur zuviel gewagt.
War iſt es/ wir hoffeten jmmerzu/ es wuͤrde die Prudentz/ ſo vnſer erwehnter Vetter mit zunehmendem Alter erlangen koͤnde/ ein ſo groſſen Eyfer abkuͤhlen/ oder moͤchten ſo viel Gutthaten ohn Exempel/ mit denen wir jhn vberſchuͤttet/ jhn dahin weiſen/ daß er auß Danckbarkeit in den Schranckeu ſeiner Schuldigkeit bliebe: haben aber hingegen geſehen/ daß alles in ſolchen Stand gerathen/ daß man ſich reſolviren muͤſſen/ entweder alles jhme zuverſtatten (auff welche Weiß wir gar bald waͤren auß geſogen vnd entbloͤſt worden) oder zuverſagen (ſo haͤtten wir jhn bald ſehen muͤſſen mit den Waffen in Handen wieder vns ſelbſt) vnnd anderwertlich geſpuͤhrt/ daß vnſerer Begnadigungen Vnmaͤſſigkeit zu nichts anders mehr diente/ als daß er alle Tag was newes forderte: daß durch mehr Verweilung vnd Gedult vnſerer Kron ein vnaußbleiblicher Verderben heym wuͤchſe/ wann man nicht erſt Mittel fuͤnde/ dieſes angeloffenen Waſſers vngeſtuͤmmen Lauff auff zuhalten/ weil es keinen Damm mehr hatte/ den es nicht durchbreche/ vmb alles zuvberſchwemmen:
Wie wir nun endlich/ eine Zeit hero gemerckt/ daß die Nachricht/ die wir von einem guten Orth vberhaupt/ ja auch wohl auß gar frembden Landen bekommen/ alle in deme vbereinſtimmeten/ die warhafftigſte Vrſach warumb die Spanier zum Friedenſchluß ſo wenig geneygt/ waͤr dieſe/ weil ſie zuvor gern ſehen wolten/ wo deß Printzen von Condè Vorhaben vnnd Thun hinauß lieffe als welcher (meldeten ſie) alle Tag die fuͤrnembſte ſtuͤck der Kron vnd deß Anſehens an ſich bringt/ welches dann nicht anders/ als entweder einen jnnerlichen Krieg in dieſem Koͤnigreich/ mit der Zeit nach ſich ziehen/ oder dieſe Monarchy ſtuͤrtzen muß.
Darumb haben wir darfuͤr gehalten/ wir ſolten vns an Gott/ der vns dieſe Kron anvertrawt/ verſuͤndigen/ vns an vns ſelbſten/ vnnd an vnſer Vnderthanen Wohlfahrt vnnd Ruhe vergreiffen/ wann wir/ ohn ferꝛnern Auffſchub/ zu einem folchen Vnheil/ welches nach vnd nach ſo hefftig worden/ daß man nicht Raht geſucht haͤtte/ dieſer Kron ein toͤdlichen Streich verſetzen ſollen/ einige Huͤlff nicht gebraucht haͤtten.
Haben derwegen/ mit Beyrathen der regierenden Koͤnigin/ vnſer hochgeehrten Frawen vnnd Mutter entſchloſſen/ vns der Perſon vnſers offt erwehnten Vettern/ deß Printzen von Condé zu verſichern:
wie auch der Perſon vnſers Vettern deß Printzen von Conty, welcher gegenwertiglich an allem Vorhaben ſeines Bruders Theil hat:
der auch/ nach dem wir vns wieder nach Pariß begeben/ jmmerzu durch ſein thun vnd laſſen auff eben deſſelben Zweck geſehen vnd zeziehlet hat.
Was vnſern Vettern/ den Hertzogen von Longueville belangt/ hatten wir ſicherlich verhofft/ die groſſe Anzahl der Begnadigungen/ ſo wir jhm verwilligt gehabt/ ſo wohl an Einraumung fürnehmer Orth/ als Ehren Aemptern oder Guͤtern/ die wir auch vmb ein groſſes nach vnſer letzten Erklaͤrung wegen deß Friedens/ ſelbſt vermehret/ wuͤrden jhn nach Jnhalt ſeines Verſprechens vnd ſeiner Schuldigkeit/ dahin anweiſen/ daß er auß gantzem ſeinem Vermoͤgen/ die Ruhe deren Landſchafſt/ die wir jhm vertrawt hatten/ vnnd vnſern Wohlgefallen im vbrigen bey der Kron/ verſchaffen ſolte:
Haben wir aber von ſelbiger Zeit alſo verſpuͤhrt/ daß er an Vnordnung vnnd Vngerechtigkeit nichts vnderlaſſen/ damit er in ſeinem Gubernament ein ſolch Anſehen erlangte/ dafuͤr ſich jederman zufoͤrchten haͤtte: daß er damit nicht zu frieden geweſſen/ ob er gleich deren Enden vnderſchiedliche anſehnliche Orth beſeſſen/ deren das eine letzlich vns iſt durch ſolche Kuͤnſte/ die jedermaͤnniglich geſehen/ mit Gewalt entriſſen worden/ vnd ſchier nahe alle andere Orth/ eben als die fůrnembſte Aempter in der Landſchafft/ in ſeines Anhangs Haͤnden geſehen: daß er damit nicht zufrieden geweſſen/ ob er ſchon zu dem Ampt deß Oberſten Gubernatorn/ auch dieſe andre/ eines Bailly von Roven vnnd von Caën angehengt/ damit er nur ein ſcheinbarlich rechtmaͤſſigen Vorwand haͤtte/ vnſere ordentliche Richter in jhrer Ampts Verweſung zuhin dern/ vnd auff ſolche weiß eines newen Anſehens ſo wohl bey den Gerichtsſtellen/ als bey dem Kriegs- Weſen/ ſich anzumaſſen: Vnnd endlich/ daß er damit nicht zufrieden geweſſen/ ob er ſchon durch ſeine Außgeſandte ſich offentlich bemuͤhet vnſer getrewen Vnderthanen Gemuͤther zuverkehren/ vnnd alle die jenige jhm anhaͤngig zumachen/ die ſich eines Eyfers zu vnſerm Wohlgefallen vernehmen laſſen/ da er jhm kein Gewiſſen gemacht/ demſelbigen ein endliches Verderben an zudrohen/ wann ſie ſich noch laͤnger ſperꝛen wolten/ ſeine Parthey vnnd Paſſion blindlingen anzunehmen.
Ja auch/ daß er Theyl gehabt/ an vnſer offt erwehnten Vettern/ der Printzen von Condè vnd von Conty Raht vnnd fuͤrnembſten Beginnen/ vnnd daß er ſchier allzeit/ wann jhr Geſchlecht wegen jhrer gemeinen Hoheit/ Auffnehmen vnd Befeſtigung auch von einer ſolchen Macht/ die der vnſern ſo vns von Gott in vnſerm Koͤnigreich verliehen/ nicht vnbillich verdaͤchtig war/ Rath gehalten/ darbey vnd zugegen geweſſen.
Vnnd daß anderwertlich die ſeinigen in ſeinem Hoff bereyt vnd vngebuͤhrendes Muthwillens ſagten/ wann dieſes letzte Jahr er mit dem Haure vor ſich allein nicht zu Streich kaͤme/ würden ſie endlich alle ſampt ſich daran verſuchen muͤſſen.
Darumb ſolte man jhn hinfuͤhro den Hertzog von Normandien nennen/ dieweil jhm gar nicht ſo viel weges/ zu der Souveranitaͤt zugelangen/ vbrig blieb/ als er bereyt/ den vbermachten Gewalt vnnd die Macht die er in beſagter Landſchafft erlangt/ zuruck gelegt haͤtte: zumahl wir im Werck ſahen/ wie er vnderſchiedliche Haͤndel ſolcher verhofften Souverainitaͤt/ durch beſcheydene Vbertrettung vnſer Ordre/ anfing zuvben/ welches vnder anderm bezeugt/ daß er vor wenig Tagen zu Pont de l’ Arche die Compagnien Reuter/ vnnd leichte Pferd von vnſer Guatdy abgewieſen/ ob ſchon wir nur wenige Tag zuvor jm erwehnten Orth eingeraumpt hatten/ vnnd auß fuͤhrliche Ordre/ von vns vnderzeychnet/ einkomme/ gedachte Voͤlcker in das Orth einzuquartieren.
Darumb ſind wir auch gemuͤſſigt worden vns der Perſon vnſers gedachten Vettern/ deß Hertzogen von Longueville zuverſichern.
Wollen euch in deſſen nicht bergen/ daß ob ſchon all dieſe Gefahr/ die vnſerm Koͤnigreich bevorgeſtanden/ ſo groß vnd ſo hochnoͤthig geweſſen/ daß es ſchier vor einen guten Koͤnig zu wenig war/ gleich die nothwendige Mittel bißher verſchoben worden/ jedoch hat die Lieb/ ſo wir gegen der Juſtitz tragen/ vnd die Beyſorg/ als ob wir derſelben Lauff vmb anderer Vrſachen willen wolten hemmen/ vns alle Sachen auffzuziehen gerathen/ auch wohl mit nicht geringer Schantz/ damit jhr geraume Zeit haͤttet/ den jenigen Proceß/ ſo jhr bereits/ auff vnſern Befelch vnnd auff vnſers General Procurators Anſuchen wieder alle die jenige hattet angefangen/ ſo an der letzten Auffruhr/ geſchehen den eylfften letzt verwichenen Decemb. oder auch an dem Anfall auff gedachtes Printzen Perſon/ Schuld haͤtten: wollen auch/ daß derſelb von euch ohn vnderbrochen/ nach der Strenge vnſerer Geſetzen fortgefuͤhrt werde.
Nach dem wir aber einer Seits in Erfahrung kommen/ wie gedachter Printz viel vom Adel/ ſeines Anhangs/ Officirer ſeiner Voͤlcker/ zu ſich kommen laſſen/ vnd wie ſeine Geheymeſte ſich vernehmen laſſen/ er haͤtte was wichtiges vor/ welches dann nicht anders als zum Nachtheil vnſers Anſehens/ vnnd vnſer Vnderthanen Ruhe ſeyn konde/ dieweil ſie vns deſſen im geringſten nicht verſtaͤndigten: vnd noch vber das anderwertlich gewiſſe Nachricht einkommen/ daß er ſich ſchickte/ in eyl ohn vnſer Erlaubnuß zu ſeinem Gubernament zureiſſen/ ſo bald er wuͤrde ſpühren/ daß der Handel nicht nach ſeiner Begierd vnder euch ſolte ablauffen/ damit er daſelbſt mit mehrer Sicherheit die von langer Hand her in ſeinem Sinn geſchmiedete Sachen koͤnde gebaͤhren.
Vnd daß die gedachte Printzen von Conty vnd Hertzog von Longueville neben jhm/ der Abred gemaͤß/ ſich auch zu einer Zeit in jhre Gubernament verfuͤgen ſolten: ſtunde es nicht mehr in vnſer Macht/ laͤnger jnzuhalten/ wuͤrdem demnach wegen der Ruhe vnſer Kron gezwungen/ all ander Bedencken beyſeits zuſetzen/ vnd vns jhrer Perſonen/ ohn ferꝛnern Auffſchub zu verſichern.
Vnd weil jhre Partiſanen/ neben den jenigen/ die jmmer dar hin vnnd wiederlauffen/ nur Gelegenheit zu loſen Haͤndeln zu ſuchen/ ſich koͤndten vnderſtehen/ eine ſo gerechte/ vnnd vor die Ruhe vnnd Wolfahrt der Kron/ die wir nach Schuldigkeit allen andern Sachen billich vorziehen/ hochnoͤthige Reſolution vbel außzulegen:
So fuͤgen wir hiemit offentlich zu wiſſen/ daß wir gar keinen Vorſatz haben/ das geringſte wieder vnſere Declaration vnder dem 21. October 1648. noch auch wieder die andere/ vom Mertz 1649. wie auch wieder die vbrigen/ die wir hernacher/ den vorher gegangenem Auffſtand zuſtillen/ ſo wohl wegen vnſer lieben Statt Pariß/ vnd wegen der Normandey/ als auch wegen Provence, vnd Guyene haben außgelaſſen/ vor zunehmen: wollen auch/ vnd meynen/ daß dieſelben in jhrer Krafft vnd Tugend/ nach allen darin begriffenen Puncten ſollen verbleiben.
Dann diß iſt vnſer endlicher Will vnd Meynung.
Geben zu Pariß/ den 15. Tag Jenner/ 1650.
Vnderſchrieben/ LOVYS:
Vnd ein wenig drunder im Namen Koͤnigs/ vnd der regirenden Koͤnigin/ ſeiner Mutter/ ſo zugegen. von GVENEGAVD den 21. Jenner 1650.
Der 10. Diſcurß.
Supplication deß Parlaments an den Koͤnig vnnd die Koͤnigin Regentin wegen deß De Conde Verhafftung.
ALlergnaͤdigſter Koͤnig/ ꝛc. Ewer beaͤngſtigtes vnnd von den Waffen bedruͤcktes Pariſiſches Parlament/ fertigt ab dieſe vnderthaͤnigſte Supplication.
Allergnaͤdigſter Koͤnig/ wie die vnerſchoͤpffte Verſehung GOttes die Kron ſetzte/ bey denen annoch zahrten Jahren hat gantz Franckreich einhellig vnd wohlbedacht dahin geſtimmet/ daß der Fraw Mutter die Verwaltung vber Ewre Perſon anvertrawet wurde/ (Krafft Muͤtterlichem Hertzen) deſſen am beſten warten/ auch nicht zugeben/ daß ein eintziger Particulier/ zur vbermaͤſſigen Gewalt/ (der Koͤniglichen Hoheit zum Nachtheil) ſich erhůbe.
Vnd das deſto mehr/ weil Ewre Fraw Mutter/ bey wehrender Ehe an zweyen mercklichen Exempeln/ nemblich deß Marſchalcken D. Ancre, vnnd deß Cardinals von Richeliu geſehen/ wie vbel es ſtehe/ wann ein Vnderthan zu vbermaͤſſigem Anſehen gelangete/ ja wie dadurch alles vmbgekehret vnd Recht vnnd Gerechtigkeit zur Erden verſtoſſen werde.
Diß Bedencken war vns/ Gnaͤdige Fraw ein ſicheres Pfand/ daß wir vnder ewer Regierung in dergleichen Vnweſen nicht koͤndten gerathen.
Wie es aber allen frommen Hertzen ergehet/ daß ſie ſich vor den Tůcken vnd ſchaͤdlich- ſuͤſſen Giffts der Boßhafftigen nicht koͤnnen genugſam vorſehen: Alſo iſt es vns auch mit den freffelen Thaten vnd Vornehmen deß Cardinal Mazarini ergangen.
Welcher gantz boßhafftig/ (nachfolgend den Fußſtapffen ſeines Vorgaͤngers vnnd Vnderweiſers deß Cardinals Richeliu) ſein gantzes Thun dahin geſtellet/ wie er das allerhoͤchſte Anſehen gewaltſamer weiß nicht ohnen Schaden deß gantzen Lands ſich gebrauchen moͤchte.
Dann die der Majeſtaͤt einen Eingriff thun/ die hemmen den Nutzen deß Oberhaupts/ wie dann ſolches ſich bey dem Cardinal Mazarini auch befunden/ welcher eine frembde vnnd dem gantzen Reich entgegen ſtehende Policey/ auff die Bahn gebracht/ den wahren Nutzen deß Staats in den Wind geſchlagen/ die Kriege fortgeſetzet/ den Frieden weit verlegt/ ꝛc. vnd alles im gantzen Reich verkehret/ wie die vor Lerida/ Cremana/ Courtrick beſchehene Haͤndel gnug bezeugen.
Ja man kan auß ſeinem Verfahren von ſtuͤck zu ſtuͤck ſchlieſſen/ daß er gedachtes Franckreich mit Spaniern zu theilen/ Vorhabens iſt.
Der einige vnermeßliche Schatz/ den er zur See durch gebracht/ vnd nie keine Rechnung daruͤber gethan/ vberzeuget jhn mehr/ dann zuviel ſeiner Vntrew.
Man ſehe an die Anzahl ſeiner Beampten/ welche rechte Blutjgel ſeyn.
Mehr dann 80. Millionen hat er deß Jahres gehoben vnnd 150. Millionen Schulden auff vns gemacht.
Die veruͤbte Gewaltſambkeiten an dem Hertzog Beaufort.
Wie auch an den Marſchalck von der Motten Haudankurt vnnd vnderſchiedenen mehr Beampten deß groſſen Rahts vnnd Huͤlff Hoffs/ freffentlich vollenzogen/ ruffen mit vollem Halſe ſein tuͤckiſches vnd buͤbiſches Vorhaben auß.
Wollen aber vnderthaͤnig gebeten haben/ Allergnaͤdigſter Koͤnig/ daß jhr in acht nehmen/ wie ewer Parlament die dickſte vnd ſicherſte Mawr iſt/ ewer Anſehen zubeſchuͤtzen/ vnnd wie man darnach ziehlete/ daß die Ordnung der Succeſſion bey der Cron moͤchte geendert werden/ hat ſich dieſes Parlament/ darwieder mit groſſem Ernſt gelegt.
Aber der Cardinal Mazarin hat Ewer May. gnaͤdige Fraw boß hafftig vberꝛedet/ daß ſie wie der jhre angebohrne Mildigkeit/ ſchmaͤhlicher weiſe mit der ench allzeit trew vnnd hold geweſenen Geſellſchafft/ verfahren.
Daß der Præſident Bavillion gefaͤnglich eingezogen/ auff eine Veſtung anſſerhalb dem Koͤnigreich gefuͤhret vnnd bald darauff todes verblichen/ iſt ein Zeichen einer groſſen Gewaltſambkeit/ vnd eine der allergrewlichſten Thaten.
Aber hiedurch iſt dieſe loͤbliche Geſellſchafft/ nicht geſchrecket/ ſondern vielmehr bewogen worden/ nach den Vrſachen/ ſolcher Gewaltuͤbungen vnd andere Vnordnung zu forſchen/ vnd auff Mittel zudencken/ wie man ſolches moͤchte ſperꝛen vnnd endern.
Jſt auch beſchehen/ dann der Dienſt/ den wir Ewer Koͤniglichen Mayeſtaͤt gethan haben/ Allergnaͤdigſter Koͤnig/ in dem wir Ewre Vnderthanen erleichtert/ vnnd euch in den Beſitz Ewers Einkommens wieder eingeſetzt/ iſt demſelben Vnheil vorgekommen/ hat aber den Haß bey dem Cardinal Mazarin/ wieder Ewer Parlament angezuͤndet/ weil Er ſpuͤhret daß daſſelbe ſeiner Tyranney im Wege ſtuͤnde.
Dahero hat man ſo vnbillich vnnd gewaltſamb mit dieſem Parlament gehandelt: man het viele Rechts Verwandten in Bann gethan/ zweene der Vornembſten/ hat man an dem Tag/ welcher wegen verliehen Gluͤcks im Felde zur Frewde beſtimmet war/ gefaͤnglich einziehen laſſen.
Welches man billich haͤlt vor ein verdampliches/ grawſames vnd Blindliches beginnen.
Ob nun gleich dieſes bald vnderbrochen/ ſo hat er doch ſeinen einmahl gefaſten Zorn hingelegt/ ſondern hefftiger/ wie wohl verdeckter weiſe/ fortgeſetzet/ vnd darnach getrachtet/ daß er Pariß/ das Haupt anderer Staͤtten vnd Parlamentern deß gantzen Koͤnigreichs moͤchte zu Boden legen.
Daß er ſich mit den Frembden vnd Feinden ſchon verglichen iſt ſcheinbar.
Weil er die Beſatzung/ von den Graͤntzen eben zu der Zeit/ da die Feinde ingewaltiger Kriegs Verfaſſungen ſtehen/ an ſich ziehet/ vnnd die Vnruh im Koͤnigreich verſchafft/ welches die Spanier jederzeit zum hoͤchſten begehrt haben.
Ewer Mayeſtaͤt hat Er weggefuͤher durch Vbereilung/ die Haupt Leuthe vber ewre Leibquardi/ die doch redliche Leuthe ſind/ von euch gethan.
Zwey Schreiben hat er in das Statthauß vberſand vnnd darein befohlen/ man ſoll mit vns/ als mit Beſchuldigten der verletzten Mayeſtaͤt vmbgehen/ welches auffs wenigſte dahin ziehlete/ daß vns das Volck ſolte in Stuͤcke zerꝛeiſſen/ oder ein allgemein Blutbad vnd Metzgen in der Statt Pariß vervrſachten.
Da ſihet man ja offenbahr ſeine Barbariſche vnd verderbliche Rahtſchluͤſſe.
Allergnaͤdigſter Koͤnig/ wir beruffen alle vnd jede rechtſchaffene Frantzoͤſiſche Gemuͤther/ daß ſie vnſer Meynung vnd vnſer Thun/ (den Vrheber alles dieſes Vbels ſchleunig zuſtuͤrtzen/ ewer Perſon auß ſeinen Haͤnden zu erꝛetten/ vnnd ewern Staad vor endlichem Vndergang abzuwenden) beyfall geben/ ꝛc. dann geſchicht das nicht ſo iſts mit Franckreich verlohren.
Darauß ewer Mayeſtaͤt vrtheilen kan/ zu welchen Extremitaͤten der Cardinal euch gebracht habe: Wir befinden vns in mitten in dieſer gefaͤhrlichen Vnruhe/ verpflicht/ daß wir vor ewer Mayeſtaͤt vnd gantz Franckreich vnſer verſahren rechtfertigen/ koͤnnen auch der Gerechtigkeit hierein ein Genuͤgen thun/ den Vnderthanen eine Erleichterung zuſchaffen/ hat vns bewogen Hand anzulegen/ vnd dem Auffſtand vorzubawen.
Die Tyranney deß Cardinals Mazarini abzuſtraffen ſeyn alle Geſetze viel zu ſchwach/ zu zweyen mahlen/ haben wir vns durch Goͤttliche Gnadenhand von ſolchen toͤdtlichen Kranckheiten entlediget geſehen/ haͤtten auch dißmal gleiche Huͤlffe erwartet vnd nichts wieder den Cardinal Mazarini vorgenommen/ wann wir zu vnſer eygenen Vertheidigung/ vnnd zu ewer Dienſten hierzu nicht weren genoͤthiget worden.
Wir haben/ dieſem Vngluͤck vorzubawen/ alſobald verordnet an ewre beyde Mayeſtaͤten/ die General Advocaten vnd Procuratorn/ als betagte/ redliche vnnd taugliche Perſonen/ welche befehlicht waren/ die Sache auff eine Linderung zubringen:
Aberjhre zuruͤck Kunfft/ wieſe auß daß der Mazarini ſeinen alten Groll nicht hatte hingelegt/ in dem er die Deputierte mit harten Worten angefahren/ mitten in der Nacht dieſelben abgefertiget/ da ſie wieder ankommen/ vns berichteten wie die Statt mit Kriegs Voͤlckern vmbleget waͤre/ konde ewer Parlament nicht anders/ als vnder zweyen eins faſſen: entweder die Gewalt ſamkeit mit Gedult ertragen/ oder/ zu gemeiner Erhaltung/ die Waffen zuergreiffen.
Da war nun noͤthig/ daß man den Cardinal Mazarini vor Ewer Mayeſtaͤt vnd deß gemeinen Weſens Feind erkande damit/ (wir kaͤmen vmb oder wir ſtelleten vns zur Gegenwehr) die gantze Welt mochte wiſſen/ daß was zubeſchuͤtzen beſchehe: wir vns wehren ſolten/ es gleicher Geſtalt kund wer/ daß wir es wieder ein Tyrannen/ vnd gar nicht wider vnſern Herꝛn/ vnder deſſen Namen wir auff den Knien ſitzen/ vnd vor welchen wir kein andere Gedancken/ als deß Gehorſambs haben/ zu thun ſey.
Ohne dieſe Erklaͤrung ſolte entweder vnſer Verderben/ die Reputation Ewer Mayeſtaͤt vervnehret/ oder vnſer Gegenwehr vns zu ewigen Tagen mit einem laſterhafften Schandflecken bedeckt haben.
Wann wir aber keine ander Empfindlichkeit/ als den Verluſt vnſers Vermoͤgens vnnd vnſers Lebens gehabt haͤtten/ welchem wir durch vnſere Zuneigungen leichtlich dahin gebracht/ daß wir die Parthey deß Leydeus angenommen/ vnnd alles das vnſerige/ wie auch der vnſern Mit Burger/ gern den Reſpect/ den wir gegen Ewrem Namen/ vnnd gegen Ewrem Arm/ der den Streich that/ vnnd nicht betrachtete/ wer das Verbrechen thaͤte/ auff geopffert vnnd gegeben hatten/ wie ſchroͤcklich er ſeyn moͤcht/ koͤndte mit ſeinem Geplarꝛ/ vnnd allergrewlichſten Bereitſchafft vns nicht ſo viel Forcht einjagen/ als der geringſte Fehler alles das jenige zubeobachten/ vnnd gehorſamblich zuverꝛichten/ was E. Hoheit mitbringt.
Vnnd ob ſchon das Geſetz der Natur/ das viel aͤlter vnnd weit vnvmbſchriebener iſt als alle andere/ vns alle recht maͤſſige Mittel zur Erhaltung deſſen/ daß ſie vns reichlich gegeben/ an die Hand legt: Wir auch deßwegen/ ein ſolche Marter vor vnverſchuld erachtet haͤtten/ die weder Ewren noch deß Staads Vndergang vnvermeyden tlicher Weiß nach ſich zoͤge: wolten wir lieber den Todt erleyden/ als der Statur Privilegium zu vnſer Gegenwehr wider die Waffen/ ſo vnder dem Namen vnſers Allerhoͤchſten Herꝛn gefuͤhrt werden/ gebrauchen.
Allergnaͤdigſter Koͤnig/ deß Koͤnigreichs Wohlfahrt iſt die einige Vrſach vnſer gegenwehr/ vnnd vnſers Spruchs/ welcher verordnet/ daß die Statt Pariß die Waffen ergreiffe:
Vnd gar nicht vnſer abſonderliche Wolfahrt das fuͤrnembſie abſehen bey dieſer Begebenheit/ weil wir dieſelbe nicht anderſt/ als ein nothwendiges Mittel der Ewern betrachten.
Dahin richten wir/ Allergnaͤdigſter Koͤnig/ vnſern beſten Wunſch/ dahin gelangen vnſere Waffen/ vnd wollen auſſerhalb deſſen nimmermehr kein andere Euch zuwiderſtehen/ als bitten vnd flehen/ welches die einige rechtmaͤſſige/ aber doch ſehr maͤchtige Waffen/ der Vnderthanen/ die Koͤnige auff Erden zubewegen/ vnd jhm ſelbſt biß in dem Himmel droben Gewalt anzulegen/ von Gott verliehen ſind/ es iſt auch dran gelegen/ daß Ewer Voͤlcker wiſſen/ wie wir keine Haͤnd haben/ vns Ewer May zu widerſetzen/ vnnd daß dieſelben die jhrige vber vns nimmer/ als zu Gutthaten außſtreckt/ alſo daß man jhr nit mehr Theil am grewlichen vorhaben/ daß man außſtreckt/ alſo daß man jhr nicht mehr Theil am grewlichen vorhaben/ das man wider vns will vollziehen/ kan zulegen/ als man ohne Laſter an ſeinen Thaten der Gnad vnnd Guͤte nicht finden kan.
Nehmt derwegen/ wann es Euch gefaͤlt/ vnſern Vorſatz an/ daß wir zu den Waffen greiffen/ nicht als ein Werck der Rebellton/ ſondern als ein Nachtruck vnſer Schuldigkeit.
Wir ſolten vns in dieſer Extremjtaͤt nicht wehren/ wann wir es ohne Nachred vnderlaſſen/ vnnd damit der Nachred vor GOtt vnnd den Menſchen/ als die wir vnſern Koͤnig verzagter Weiſe durch ein falſchen Eyfer voller Vnwiſſenheit verlaſſen/ vberhaben ſeyn koͤnden: darumb daß der jenige/ der vns vnderdruckt/ Ewer Mayeſtaͤt hernach zuverderben/ ſich in dero Namen vnnd Anſehen verkleidet.
Aber gnaͤdigſter Koͤnig/ nach dem wir Ewer Mayeſtaͤt auß was Vrſachen wir ſolche Reſolution gefaſt/ vnd ein ſolchen Spruch ergehen laſſen/ welcher kein andern Zweck/ als Ewer Mayſt. Wolfahrt hat/ dieſe Rechnung vnd Verantwortung gethan haben/ iſt nichts vbrig/ als daß wir Ewer beyde Mayeſt. zum aller vnderthaͤnigſten bitten/ daß es jhnen beliebe: ſolche durch Jhr Gutheiſſen zubekraͤfftigen/ vnnd dadurch den vngleichen Rathſchluß deß Cardinals Mazarin verdammen:
weil er ſich auch von Ewerm Hoff nit gethan hat/ jhu der Juſtitz zuvberlieffern/ damit ein mercklich Exempel/ ſo auff die Poſterltaͤt bleibe/ an jhm/ vnſere Koͤnige zu ewigen Zeiten vor ein ſocher Vergewaltigung/ deren er ſchuldig iſt/ zuverwahren/ ſtatuirt werde.
Alſo werden Ewer beyde Mayeſtaͤt den Staad in Ruh jhre Perſonen/ vnnd die gemeine Wohlfahrt in Sicherheit/ Franckreich anſſer ſichtbarlicher Gefahr eines Vberfalls oder Vertheilung vnder dieſem Hauß feind/ vnd den Frembden ſetzen/ ſo werden alle Frantzoſen mit einmuͤthigen Geiſt ſich widerzuſammen thun/ vnd Spanien dahin zwingen/ daß es zu dem/ von der gantzen Chriſtenheit hoͤchſt gewuͤnſchten Fried/ der auch dem guten Gluͤck Ewern Voͤlckern ſo noͤthig iſt/ verſtehe.
Gnaͤdige Fraw/ wann Jhr nach dieſer Erinnerung/ vnd vnderthaͤntgſten Supplication/ ſo mit Beſtimmung aller trewen Frantzoſen vnderſtuͤtzt iſt/ den Cardinal Mazarin laͤnger auffhaltet:
So erlaubt vns Ewer Mayſt. zuſagen/ daß ſie vor Gott vnd vor den Menſchen haben/ daß deß Koͤnigs Perſon/ ſo vnverwegener Weiß verfuͤhret worden/ vnd wegen deß Staads/ welchen Franckreich Euch zu trewen Haͤnden hat vberlieffert/ werden zuverantworten haben.
Auch koͤnnen wir kein Mißtrawen hoffen/ daß wir nicht Meinem Herꝛn/ dem Hertzog von Orleans/ vnd Meinem Herꝛn/ dem Printzen von Conde vngleich thaͤten/ als wann ſie Euch zu ſolcher Reſolution braͤchten/ oder auch vrtheilen/ als haͤtten bey gegenwaͤrtiger Gelegenheit einigen andern Sinn/ dann Ewerm Befelch ein blinden Gehorſamb zuleyſten/ die nicht mehr Kundſchafft von dem Vrheber/ noch von den Vrſachen deß gegebenen Rathſchluſſes/ als von den erdichten Zeitungen/ die abſchewliche Verlaͤumbdung wider die Beampten deß Parlaments anzuſtellen/ bekommen haben:
Ja wir ſolten jhnen ein vngleiches Vrtheil faſſen/ wann wir nicht meynten/ daß gedachte Printzen Ewer beyden Mayeſt. mehr ſie wider deß Cardinals Mazarin/ als deſſelben Grund verderbliches Vorhaben zubefoͤrdern/ gefolget haͤtten:
Welches nicht weniger jhrem Herkommen vngemaͤß vnd verkleinerlich/ als vnſer Einbildung von deren Zuneigung zuwider waͤre.
Wie wir aber nicht zweiffeln:
Es werde E. beyde Mayeſt. der Juſtitz/ deren warhafften Nutzen/ deß Staads Beſchaffenheit/ vnd ſo viel Thraͤnen/ die der elenden ruffende Stimmen ſind/ was wir/ durch vnſere vnderthaͤnigſte Supplicationen ſo jnſtaͤndig begehren/ widerfahren laſſen:
So verſichern wir Sie im Namen aller redlichen Hertzen/ daß auff ein ſolch Werck lauter Frewdengehell/ gemeines Gluͤckwuͤnſchen/ vnd Segen von Gott erfolgen werde.
Vnd wir bezeugen hiemit/ Allergnaͤdigſter Koͤnig/ daß alſo bald Ewer Parlament/ alle Hoͤffe Geſellſchafften/ vnnd die trewe Statt Pariß zu Ewren Füſſen/ das Geluͤbd eines vollkommenen Gehorſambs bey Euch auff ein newes abzulegen/ niederfallen werden.
Alſo geb Gott/ daß jhr vnſere gnaͤdige Fraw das groſſe Werck der Erhaltung dieſes maͤchtigen Koͤnigreichs das Gott euch in die Hand geſtellt/ wuͤrdiglich vollfuͤhren: auch dem Franckreich die Ruhe ſampt allem erſprießlichen Erfolg/ deß ſeligen Friedens verſchaffen moͤget:
vnd die Regierung der guten vnd tugendſamen Muͤttern in Ewigkeit loben koͤnne.
Dieſes wuͤndſchet Allergnaͤdigſter Koͤnig/ alles was in Franckreich Euch getrew iſt/ neben dem vnderthaͤnigſten Vortrag der Beampten deß Parlaments: Welche dann nicht koͤnnen anderſt ſeyn/ als Ewre vnderthaͤnigſte/ gehorſambſte vnnd getreweſte Vnderthanen vnnd Diener.
Zu Pariß im Parlament den 21. Jenner. 1649.
Der 11. Diſcurß.
Deß Parlaments Außſchreiben.
An Die andere Parlament deß Koͤnigreichs vnder dem 5. oder 15. Jan. 1649.
BVnſtige Herꝛn/
Wir erachten wohl/ daß jhr durch das gemeine Geſchrey werdet ven ſtanden haben/ daß die nachkommende Zeiten ſchwerlich glauben koͤnnen daß nemblich zu der Zeit/ als man gute Hoffnung hatte/ daß auff die Erklaͤrung die wir zuwegen gebracht/ einiger gute Nachtruck erfolgeu ſolte/ die Ordnung im Staad wider auffzurichten/ vnnd der Voͤlcker Elend abzuhelffen:
Der Cardinal Mazarin den Koͤnig zu zwey Vhren Nachmitternacht hat weggenommen/ vnnd nunmehr die Statt laͤſt feindlich angreiffen: welches dann bey den Gemuͤthern aller frommen Leuth eine Beſtuͤrtzung vnd Forcht vervrſacht.
Eine ſo wunderſame That zu beſcheinen hat er an den Rumormeiſter der Kauffleuth/ vnnd die Schoͤffen der Statt Pariß laſſen ein Schreiben abgehen/ in welchem er vns beſchuldigt/ wir haͤtten Verſtand mit den Frembden/ vnnd wolten deß Koͤnigs Perſon denſelben vberlieffern: welches ein Verleumbdung iſt/ die genugſamb von jhr ſelbſt verſchwind/ derentwegen wir auch nit Noth haben vns zu entſchuldigen/ ſondern ſollen euch berichten/ daß gemelder Cardinal Mazarin kein andern Zweck geſteckt/ als das Parlament der Statt Pariß zuvnderdrucken vnd zuvernichten/ auff daß er durch ein gemein Vnderdruckung die andere Parlament deß Koͤnigreichs jhm koͤnne vnderwerffen/ vnd ſeine Tyranney auffrichten/ wann er ſich zum Herꝛn vber das Alleranſehnlichſte in dem Staad gemacht haͤtte.
Welches dann ſo gar vnrecht/ den Fundamentalgeſetzen dieſer Monarchy/ vnd dem Koͤnigl. Anſehen zuwider iſt/ daß wir vns verſichern/ jhr werdet euch nach ewrem gantzen Vermoͤgen/ ein ſo verderbliches Vorhaben/ zuhindern gebrauchen.
Wir haben vnſer Schuldigkeit ein genuͤgen zuthun/ ein Spruch laſſen ergehen/ durch welchen der Cardinal Mazarin vor ein Zerſtoͤrer der gemeinen Ruhe/ vor ein Feind deß Koͤnigs/ vnnd deſſen Staad offentlich erkant iſt/ die Voͤlcker vor falſch zubewahren/ die ſich koͤndten durch Befelch/ ſo er vnder deß Koͤnigs Namen/ deſſen er viel Jahr her mißbrauchet/ laͤſt ertheilen laſſen.
Die Statt Pariß hat Kriegs Volck angenommen/ vnd vnſer Herꝛ der Printz von Conty/ mit vielen andern Printzen/ Hertzogen vnd Pairs/ bemelten der Cron/ vnnd andere anſehnliche Perſonen ſind vor das Parlament kommen/ vnd ſich erklaͤrt/ dem Koͤnig neben vns in dieſer Begebenheit zu dienen/ vnd den Lauff deß Vorhabens gedachten Cardinals Mazarin zuhindern.
Wir berichten euch/ was wir bißher gethan/ vnd wie der Handel ſteht/ daß wir alle auch kein ander Abſehen haben/ als deß Koͤnigs Dienſt: Vnnd hoffen/ es werde Ewer vnnd vnſer Verfahren ſich der geſtalt gleich finden/ daß es erſchiene/ wie wir alle nur einen Sinn haben: vnnd wie wir ſchon zu Abwendung einer ſolchen Vndertruckung die Mittel vorbereit/ zweiffeln wir gar nit/ jhr werdet nach ewrem beywohnenden klugen Verſtand auff das foͤrderlichſte zu vnſer vnd ewer Erhaltung/ Vorſicht zuthun nicht vnderlaſſen.
Wann wir dann alle zu gleich auß einer Meynung das Werck treiben/ werden wir den Staad veſt machen/ vnnd einem Buͤrgerlichen Krieg auß keiner andern Vrſach/ als eines Frembdlings Ehrgeitz entſteheu ſolte vorkommen.
Wir gedencken auch eine vollkommene Verſtaͤndnuß mit euch zu vnderhalten/ vnd verbleiben.
Vnderzeichnet von Tilliet.
Der 12. Diſcurß.
Der Fuͤrſten vnnd groſſen Herꝛn Vereinigung/ Wider Den Cardinal Mazarin.
NAch dem wir kein andern Vorſatz als den Staad/ neben dem Koͤniglichen Anſehen in ſeiner Hoheit vnnd Glantz/ ſo alle trewe Vnderthanen zu Handhaben ſchuldig ſind/ zuerhalten gehabt: vnnd erkannt/ daß deß Cardinals Mazarin Verwaltung/ ſo ſich durch vnendlich viel Gottloſe vnd gewaltſame Haͤndel beſchmitzt gemacht/ welche auſſer allem Zweiffel den Vndergang vnd Zerꝛuͤttung/ auch Ernidrigung gedachtes Staads vervrſacht haͤtte/ fuͤrnemblich bey der Vnderdruckung/ ſo bekandtlich wider die Allerhoͤchſte Gerichts-Stellen/ vnd Wuͤrde der Geſatzen/ die von ſo langer Zeit her in dieſem Koͤnigreich auffgericht geweſen/ angefangen war:
Haben wir verſprochen vnnd auff das H. Evangelion mit einer gemeinen Einhaͤlligkeit geſchworen/ daß wir vnſer Gut vnd Blut zu Erhaltung deſſelben frey vnnd frewdig wollen anwenden/ vnd wollen wir alle vnder vns/ die dem ſo hoͤchlich gegebenen Wort vnd Verſprechen zu wider thun ſolten/ vor glaubloſe Leuth gehalten werden/ wann es geſchehe/ daß vberhaupt/ oder beſonders jemand ſich ließ betretten/ der zu ruͤck gieng/ vnd einigen Vortrag oder Gelegenheit annehme/ ohn einigen Vorbehalt/ biß der Cardinal Mazarin auß dem Koͤnigreich verjagt/ vnd zum Zerſtoͤrer der gemeinen Ruhe/ wie bereyt durch deß Parlaments Schluß vnder dem 8. Jenner 1649. geſchehen/ offentlich erklaͤrt/ vnnd ein jeder vnder vns in ſeine eigene Güter/ Aempter vnd Ehren wider eingeſetzt/ vnd alle Vnderthanen deß Koͤnigs wider die bey wehrenden ſeinem Dienſt verübte Gewaltſambkeiten verſichert/ ſeinen in Erwegung deß Staads Hoheit/ vnd Jhrer Mayeſtaͤt Dienſt/ wie es dann erfordert wird/ vnd die Schuldigkeit vnſers Herkommens vns darzu verbind.
Verſprechen vns auch einer dem andern bey dieſem Vorhaben/ welches ſonderlich/ als auff ſo rechtmaͤſſigem Grund geſetzt/ ſoll bekraͤfftigt werden/ daß auß keiner Vrſach Bedencken oder Vorwand es ſeyn moͤcht wegen einiges Abſehen oder Vortheils/ wann dermahl eins der Handel bey gelegt wuͤrde/ daß wir vns nimmermehr/ einer von dem andern trennen/ noch abſonderlich/ ſondern alle zugleich handeln wollen.
Zur Bekraͤfftigung deſſelben haben wir reſpectivè dieſe Schrifft vnderſchrieben/ vnd bezeugen/ daß wir nit abweichen/ ſondern alles was darin verfaſt/ vnverbrüchlich halten wollen.
Vnd im Fall der Cardinal Mazarin auß dem Koͤnigreich ſich thaͤte/ nit mehr darein zukom̃en/ oder in der Straff ſo ſeine Laſter verdienen/ fiehle: Verbinden wir vns zu allem den Gehorſamb/ ſo trewe Vnderthanen ſchuldig/ vnd was ſie an Ehr vnd Gewiſſen von dem jhrigen/ den frembden Feinden deß Staads herbey zu tragen verpflicht ſind/ damit man zu einem Fried/ welcher Koͤniglicher Mayeſtaͤt herꝛlich/ vnd Franckreich vortraͤglich ſey/ gelangen moͤge/ vnd verſprechen/ daß Vollſtreckung der obigen Bedingungen/ wir vnſer Abſehen/ vnd vnſer Vermeynen zuſammen ſetzen/ vnd von nun an vns gantz vnd gar nach der Parlaments.
Herꝛn Gutachten richten werden.
Der 13. Diſcurß:
Demnach auß vorgeſetzten Diſcurſen, in materia ſtatus der in der Cron Franckreich geweſſener Zuſtandt kuͤrtzlich angedeutet worden/ darauß dann ſo viel zuvernehmen iſt/ daß die geheime gefuͤrte Conſilia deß Cardinal Richlieu vnnd Mazarini ein gemeine refulta durch die gantze Cron/ leichtlich cauſirn moͤchten.
Wie dann die jetzige Proceduren/ ein anders nicht vor Augen ſtellen/ in dem nicht allein der Koͤnig vor ſich/ ſondern auch etliche Principes ſanguinis alß der Duc de Conte vnd andere/ in offene armatur vnd feindtſeligkeit gegen einander begriffen ſeyn.
Dieweil dann dergleichen gefehrliche Attentata ſich zwiſchen dem Roͤmiſchen Keyſer vnnd dem Hertzogen von Friedlandt auch ohn lengſt vorgenommen worden/ vnd dannenhero die geheymen Conſilia deß Friedtlaͤnders dermaſſen offenbaret/ daß er auch ſeinen verdienten Lohn darauff bekommen/ welches in Franckreich/ ob ſich ſchon der Cardinal Riſchlieu durch toͤtlichen Hintrit darvon ſalvirt/ auch leichtlich gegẽ die Friedens Zerſtoͤrer/ beſchehen koͤnde/ vnd gleiche executiones ex fato vorgenom̃en werden/ alß haben wir dero poſteritat vnd jedermaͤnniglich zum beſten/ den gantzen Verlauff der Friedlaͤndiſchen Verhandlung vnd Machination mit folgender Execution/ zum Beſchluß dieſſes tractats ann ectiren wollen.
Wie der Hertzog in Friedlandt/ ſeine Verraͤterey/ heimlich fovirt, waß vor Obriſten darin conſentirt, vnd wie alles vorgangen.
WJe wolbey denen/ der Roͤm. Kayſ. May. Vnſern Allergnaͤdigſten Herrn (wie jederman bekandt) abgenoͤttigten/ nunmehr in das ſibenzehende Jahr hero/ ſo wol im Heil: Roͤmiſchen Reich/ als deroſelben angehoͤrigen Erbkoͤnigreichen/ vnd Landen/ geführten ſchweren Kriegen/ ſich vil Redliche Tapffere Helden/ vnd Rittersleuth herfuͤrgethan/ welche nach Ehren getrachtet/ fuͤr der Keyſ. May. vnd des Heil.
Roͤmiſchen Reichs Hochheit/ vnd deß geliebten Vatterlands Heil/ vnd Wolſtandt/ zu Erhalt:
vnd Conſervirung Kayſerlicher Cron/ vnnd Scepters/ Ritterlich geſtritten/ vnd alſo/ durch Jhre dapffere Heroiſche Thaten/ Jhre zu Gott/ vnd jhren von Gott vorgeſetzten hoͤchſten Haupt/ dem Roͤm. Keyſ. jederzeit getragene Allervnderthaͤnigſt beſtendig: vnd pflichtſchuloigſte Trew/ vnd devotion zu bezeugen/ vnd der Welt erkennen zu geben/ vor dieſelbe/ zu Jhrem jmmerwehrenden/ vnd vnaußloͤſchlichem Ruhm vnd Lob/ Jhr Edles Blut vergoſſen/ auch dardurch jhren Fuͤrſtl. Graf:
Herr: vnd Ritterlichen Geſchlechtern/ bey der wehrten vnd lieben Poſteritet, einen ewigen/ vnſterblichen guten Nahmen erworben/ vnd hinderlaſſen:
So haben ſich doch auch darunder etliche boͤſe Machiavelliſche Monſtra, vnd Subiecta befunden/ welche jhres Lehrmeiſters boͤſer liſtigen art/ vnd Natur nach/ aller Teutſchen Erbarkeit/ ja ſo gar jhrer hoch vnnd thewer geleiſter Pflichten/ vnd Aydts/ allerdings vnd gentzlich vergeſſen/ ſich bloß auß Antrieb/ einer bey Menſchen zuvor nie erhoͤrter Ambition/ vnd Ehrengeitzes/ ſo weit verleyten laſſen/ daß Sie ſich von geraumer zeit hero/ allerhand boͤſer/ argliſtiger/ vnd hochgefaͤhrlicher heimlicher machinationen/ vnd Practicken befliſſen/ vnd Jhnen dahero nichts mehrers angelegen ſeyn laſſen/ als ſich perfas & nefas ſelbſten/ wie ſie nur gekoͤndt/ groß zumachen/ vnd darunter/ weder Jhres Allergnaͤdigſten Keyſer vnd Herꝛens/ noch auch des Aller vnſchuldigſten/ auch Edleſten Bluts nicht zu verſchonen/ bedacht geweiſt ſeyn.
Als ſich dann wider aller Menſchen Vernunfft/ vnd Gedancken/ zuvordereſt aber wider allerhoͤchſtgedachter Jhrer Kayſ. May. gnaͤdigſte Zuverſicht/ vnd gehabt es hoͤchſtes Kayſvertrawen/ zu getragen/ vnd erfolgt/ daß dero geweſter Feldthaubtman/ Albrecht Wentzl Euſebius von Walnſtein/ ꝛc.
Nach dem Jhre Kayſ. May. denſelben/ mit vnd neben ſeinen Conſpiranten/ vorhero mit vielen groſſen Kayſerlichen Gnaden begabt/ auch alle vnd jede/ von angeborner Kayſerlicher guͤte wegen/ auß geringern/ in hoͤhern/ als reſpect: Graffen/ Herrn/ vnd Fuͤrſtenſtandt erhebt/ dieſelbe mit vnder ſchiedlichen Herꝛ-Graffſchafften/ Fuͤrſtenthumb/ vnd Landen/ wuͤrcklich vnd dergeſtalt liberaliter begnadet/ daß bey vorigen Teutſchen Keyſern/ wenig dergleichen exempel zufinden/ daß einigen getrewen hohen Officierern/ oder Dienern/ ſo groſſe Gnaden jemahln widerfahren waͤren/ deſſen allen aber doch gantz vngeachet/ das Haupt ſo wohl/ als ſeine Ayde vergeſſen Adhaͤrenten/ die Boßheit/ vnzeittige Rach/ Vbermuth/ vnnd leidige Hoffarth/ ſo weit allerdings ergrieffen/ vnnd eingenommen/ Daß Sie ſich auch geluͤſten laſſen/ vnd vnterſtehen doͤrffen/ der Keyſ. May. Jhrem Allergnaͤdigſten Kayſer vnd Herꝛn/ von dem Sie ſo viel groſſe Gnaden empfangen/ mit dero eignem Keyſerlichen Schwerdt/ vnd Kriegsmacht/ nach dero Cron/ vnd Scepter/ Koͤnigreich/ vnd Landen zuſtreben/ vnd (welches nach dem Vntrewen Phoca nie gehoͤrt worden/ noch dergleichen in Hiſtoriis zufinden) dero von vielen Sæculis hero/ loͤblich vnd milt regierendes Ertzhauß (wann es der/ liebe GOtt nicht wunderbarlich verhuͤttet hette) zu vertilgen/ ſich/ wie verlauten laſſen/ alſo auch ins Werck zurichten/ vnderſtehen woͤllen.
Nach dem nun/ durch ſonderbare Schickung Gottes/ jetzt angedeutet/ deß von Walnſtein/ oder Fridtlaͤnders gefaſter boͤſer Vorſatz/ vnd aͤrgere/ als Catiliniſche Conſpiration/ vnd Anſchlag/ wunderbahrlicher weiß entdecket/ vnd dahero/ dieſem allem vor augen geſchwebten zu vor gleichſamb gegenwertigem groſſen Jammer/ vnd Elend vorzukommen/ wider dieſen Hauptverꝛaͤther/ vnd ſeine vndanckbare Adhærenten/ mit der zu Eger/ durch die daſelbſten Commandirende Obriſten vnd Befelchshaber/ jhren Aydten vnnd Pflichten nach/ vor genommener vnd volſtreckter Execution/ auff maß vnd weiſe/ wie in dieſem Diſcurs an ſeinem orth weiter außgeführt/ vnd verfahren worden/ Geſtalt dann alle vernuͤnfftige Rechten/ zuvorderiſt aber auch deß H. Roͤm. Reichs Satzungen/ in der gleichen Criminrbus Proditionis, Perduellionis, & læſę Majeſtatis notoriis, actu permanentibus, wie dieſe vnwiderſprechlich geweſen/ vnd wo die Rei zum Stand Rechtens nit leichtlich zubringen/ oder ſonſten wegen deß Verzugs/ das allgemeine Weſen in gefahr ſtehen muͤſte/ einigen andern Proceß, oder Sentenz, als allein die Execution ſelbſten/ quæ hic inſtar Sontentiæ eſt, nicht erfordern/ einem jedwedern auch dißfals erlaubt/ eontra publicum Hoſtem Patriæ. vornemblich aber geſchwornen Kriegs Officirern/ Oberſten vnd Commandanten/ die Execution vorzunehmen bey dieſem allem aber/ zuvorderſt Jhrer Key. May. vnd jederman ſeithero vernemmen muͤſſen/ daß der alſo/ wider ſolche Verꝛaͤther vnd Conjuranten/ ergangener geſchwindter Execntion halber/ vnderſchiedliche vngleiche/ vnd vnwarhaffte Diſcurs, aller orthen fuͤr gehen/ ja gantz boßhafftige Judicia hierunter temerè gefuͤhrt/ wol auch hochverbottene famos Gedicht/ in offenem Druck ſpargiret vnd ohne ſchew herumb getragen werden/ als ob das Haupt/ dieſer ſchaͤndlichen Canſpiration/ ſambt deſſen Adhaͤrenten/ mit ſo geſchwinder Execution uͤbereylet/ Ja ſo gar ein Gewalt angethan/ vnd groß vnrecht geſchehen/ Darneben auch Jhrer Kay. May./ vnd dero Hauß einer vnerhoͤrten/ barbariſchen/ Vndanckbarkeit zubeſchuldigen/ kein abſchewen tragen.
Derenthalben vnd damit Jedermaͤnniglich/ Hohen: oder Niedern Standts/ den eigentlichen Grundt/ vnd warhaffte Vrſachen erfahren vnd wiſſen moͤge/ warumb nemblich in flagrantißimo Perduellionis, Proditionis, et Læſæ Majeſtatis crimine, mit dieſen Meineydigen Conſpiranten dergeſtalt verfahren/ Alſo haben mehr allerhoͤchſt gedachte Jhre Kaͤyſ. May. ein ſonderbahre hohe/ laͤnger vnvmbgaͤngliche Notthurfft zu ſeyn ermeſſen/ auch endtlich befehlen muͤſſen/ daß der gantze Verlauff/ mit Warheits grundt/ auß denen einkommenen glaub wuͤrdigen/ vnd vnwiderſprechlichen Documenten, hieruͤber gefuͤhrter vnd examinirter Zeugen/ auch bey der Sach/ ſelbſt Jntereſſierter/ ſo ſchrifft: als muͤndlich gethanen gutwilligen Anßſagen/ intercipirten/ vnd andern/ ſo wol bey dem Haupt ſolcher Conſpiration/ als deſſen Complicibus gefundenen Schreiben/ fideliter herauß gezogen/ vnd zu Jedermans eigentlichen Wiſſenſchafft/ auch zu handthabung Jrer Kaͤyſ. ergangenen Juſtitz/ in offenen Druck gegeben werden ſolle/ damit ſich auch ein jeder hiebey ſelbſt in acht nemmen/ vnd vor denen bißhero gefuͤhrten boßhafftigen/ ſchaͤdlichen Diſcuſren/ vnd ohne das hochverbottenen ſtraff maͤſſigen Gedichten/ vnd Famos Schrifften zu huͤten wiſſe.
Wie nun dergleichen Machinationes nicht ſo geſchwind/ vnd in der eyl/ zu werck gerichtet werden moͤgen/ ſondern meiſtentheils lang zuvor vorbedacht/ vnd præpariert zuwerden pflegen/ alſo befindet ſich auch/ daß mit dieſer hochgefaͤhrlichen Prodition/ gedachter Fridlaͤnder/ ſchon lang vnd viel Jahr ſchwanger gegangen/ Dann nach dem die Roͤmiſche Kaͤyſerliche Majeſtaͤt das Heilige Roͤmiſche Reich/ vnd deroſelben getrewe Chur-Fuͤrſten- vnd Staͤnde/ der geweſte Koͤnig in Schweden/ Guſtavus Adolphus, feindlichen bezogen vnd angefallen/ demſelben aber/ noch vor ſeinem Außzug/ von etlichen ſeinen Adhærenten/ in denen/ vber ſolche Impreſa gehaltenen Berathſchlagungen/ die Gefahr ſeines Vorhabens/ ſonderlich aber die Kaͤyſerliche Macht/ vnd damahlen aller Orthen florirende Waffen/ welche ſelbiger Zeit gantz Pommern/ Meckelburg/ Hollſtein/ vnd die mehriſten Baltiſchen Seeporten innen gehabt/ vmbſtaͤndiglichen remonſtrirt worden/ So iſt er doch ſchon dazumahln/ als auß einem glaubwuͤrdigen Teſtimonio, einer Fuͤrſtlichen Perſon bey gebracht/ vnd durch allerhandt gehabte heimliche Verſtandt/ vnd vnter geloffene Tractaten/ von dem geweſten Kaͤyſerlichen Generaln vnd Feldt Hauptman/ dem von Fridtlandt/ der geſtalt verſichert geweſen/ daß er ſich daher/ nicht allein nichts zubefahren/ ſondern noch wol aller Befuͤrderung/ vnd Aſſiſtentz zugetroͤſten gehabt/ alſo/ daß/ wan dieſes nicht geweſen/ Er ſich etwa nimmermehr vnderſtanden/ eine ſolche Impreſa fuͤr zunehmen/ oder aber deß Reichs Boden anzufallen/ Jnmaſſen ſolches nachmahlen/ auch die darauff gefolgte Effectus ſelbſten bezeugt/ in deme er Fridtlaͤnder/ nicht allein die Pommeriſchen Jnſulen/ vnd Meerhafen/ ſehr ſchlecht providirt verlaſſen/ ſondern auch ſich ſelbſt/ weit von denen oͤrthtern in Schwaben/ ob man zwar von deß gemelten Koͤnigs in Schweden Bereitſchafft/ vnd Kriegs Verfaſſung/ damahln allbereit gewiſſe Nachrichtung gehabt/ begeben/ dahero dann erfolgt/ daß nicht allein die Rügiſche/ vnd Vſedomiſche Jnſulen/ ohne eynigen Widerſtand als baldt verlohren/ ſondern bald anfangs der Koͤnig in Schweden/ der veſten Stadt Stettin in Pommern/ vnd anderer vornehmen Orth mehr/ ohne allen Widerſtand bemaͤchtiget.
Demnach aber auffſtarckes anſuchen der Churfůrſten/ er Friedtlandt an dem Churfuͤrſti.
Collegialtag zu Regenſpurg/ deß Generalats entlaſſen/ hat er alſobaldt darauff/ argliſtige boͤſe Anſchlaͤg fuͤr: vnd an die hand genommen/ an Jhre K. M. vnd dero Hauß von Oeſterreich/ wie auch etliche Chur: vnd Fuͤrſten ſich zu rechnen/ derethalben alsbald mit dem proſcribirten alten Heinrich Mattheſen der ſich Graff von Thurn genent/ muͤndt:
vnnd ſchrifftlich nacher Berlin correſpondirt, ſeine geleiſte Dienſt vnd Merita, auff das allerhoͤchſt exaggeriert vnd herentgegen der Kayſerl. May. vnd dero Hauß die groͤſte Vndanckbarkeit zugemeſſen/ daß auch jhme von Thurn/ in mehr weg zuviel geſchehen/ vnd Er zu alle dem/ was Er fuͤrgenommen verurſacht worden waͤre mit dieſem anhang/ daß dieſe ſeine deß Generals ſchmaͤhliche Abdanckung/ dem Koͤnig von Schweden nur zum beſten gereiche/ in deme Er durch dieſe Occaſion, demſelben ſeine Dienſt/ darzu Er vor lengſt begierig/ erweiſen koͤndte:
Endlich auch durch diß mittel deß von Thurn (welcher ſich dann hieruntur fleiſſig gebrauchen laſſen/) mit dem Koͤnig ſelbſten/ der geſtalt in vertrewliches vernehmen gerathen/ daß demſelben Er angetragen/ wie Er reſolvirt ſeye/ jhme vnter die Armb zugreiffen/ vnd ſein Vorhaben exequiren, zuhelffen/ Wann der Koͤnig jhme wolte fuͤnffzehen Tauſentmann/ als zehen tauſent zu Fuß/ vnd fuͤnff tauſent zu Roß/ neben einer anſehenlichen Artilleria vnd Munition, auch daruͤber einen Generaln von der Artilleria, vnd den von Thurn zum General Leutenant zugeben; So wolte er die andern hohe Officirer ſelbſten beſtellen/ vnnd noch funffzehen tauſent Mann darzu/ auff ſeine eigne ſpeſam, auff den fuß bringen/ da mit Boͤheimb/ vnd Maͤhren einehmen/ vnd ſo dann den Kayſer ſelbſten in Wien belaͤgern/ doch ſolts der Koͤnig dahin gegen ſich gegẽ jhme Fridtland verreverſiren/ daß jhme der Titul/ Hertzog zu Meckelburg/ zu ſeinen Lebtagen verbleiben/ auch an ſeinen Guͤtern in Boͤheimb/ nichts gemindert/ vnd was Er ferner erobern wuͤrde/ Jhme gelaſſen werden/ vnd Er damit zu diſponiren macht vnd gewalt haben ſolte:
Als nun von dem Koͤnig/ Er Friedtlandt nit allein deſſen alles gnugſam verſichert/ ſondern noch diß darzu verſprochengeweſen/ wann Er jhne gar zu einem Koͤnig machen koͤndte/ daß Er der Koͤnig an aller ſeiner muͤglichkeit/ nichts wolte er winden laſſen/ vnnd mmittels die Leiptziger Schlacht eingefallen/ der Koͤnig darauff/ in anſehung dieſer Impreſa auff die Kayſerliche Erblaͤnder/ in das Reich/ das Saͤchiſche Volck aber gegen der Obern Laußnitz gangen/ vnd alle Artilleria vnd Munition, von Stettin/ die Oder herauff commandirt, alles Volck zu Roß vnnd Fuß/ vnder ſeine gewiſſe Regime nter/ vnnd Commendanten, außgetheilt/ vnd alles in bereitſchafft geweſen/ hat Friedtlandt gewolt/ der damalige Saͤchiſche Feldtmarſchalck Arnheim/ ſolte auff die Kayſerliche Armadam gehen/ auff ſelbige treffen/ vnd trennen/ damit Er ſo dann/ das fluͤchtige Volck/ nach dem alles zu ſeinen dienſten/ bekommen moͤchte:
Zu dieſer Imprela, haben noch andere zehen tauſent mann/ in Maͤhren ſollen geworben werden/ inmaſſen die Patenta, vnd Muſterplaͤtz auch bereit auß getheilt geweſen.
Als aber Arnheimb/ etwan dem Gluͤck nicht trawen woͤllen/ ſondern gegen Boͤheimb/ alldorten die Winterquatier zunehmen/ vnd ſein Volck zuerfriſchen/ ſich gewendet/ hat Jhme Friedtlandt ſelbſten/ auff einem Schreibtaffelblat/ nacher Prag/ dahin Er ſonſten wol nicht kommen were/ beruffen/ vnd alſo verſichert/ daß Er der Statt/ ohne verluſt einiges Manns/ ſolte maͤchtig werden/ wie ſolches nachmahlen auch beſchehen.
Nach dieſem/ hat Er auff den Tertzkiſchen Schloß Kawnitz/ viel Meil wegs von Prag/ ein Zuſammenkunfft/ vnter dem ſchein/ vom Friedẽ mit dem Arnheimb zu handlen/ angeſtelt/ vnd daß vorbemelte alte von Thurn/ den Schweden vermoͤgen ſolte/ daß er ſich auch darzu bewegen lieſſe/ Jn der warheit aber hat hierunder die vorgemelter Impreſa abgeredt/ vnnd zu werck gerichtet werden ſollen/ wie dann Fridtlandt noch allzeit dieſer Meinung geweſen/ Arnheimb ſolte auff die Kayſerliche/ welche damahlen vmb Limburg gelegen/ treffen/ vnd zu ſolchem Ende/ den Kayſerlichen Herꝛn Feldtmarſchalcken von Tieffenbach/ ꝛc. auff alle weiß zu perſuadirn, ſich bemühet/ ſein vnterhabendes Volck/ in die Winter Quartier zuverſchicken/ vnd auß zutheilen/ deme wann Er gefolget/ der Feind als bald vnverſehens darauff gerucket/ alles leichtlich hette trennen/ vnd zugleich auch die Quartier occupirn, vnd weiter fuͤrtringen koͤnnen:
Als aber Arnheimb auch dahin kommen/ vnd in die vier ſtund allein mit Jhme geredt/ hat Er denſelben/ zu einer gantz andern Intention, vnd dahin perſuadirt, das Er Fridtlandt/ auff alle weiß dahin trachten ſolle/ damit Jhme die Kayſerliche Armada wider vntergeben werde/ dann Er als dann die beſte Gelegenheit hette/ nicht allein ſich zu rechnen/ ſondern auch ſeine Fortunam mit mehrerer Sicherheit (weiln dem Koͤnig von Schweden nicht zuvertrawen) auff den hoͤchſten grad zubringen/ welchem Rathſchlag der Friedlaͤnder gefolgt/ die Schwediſche Correſpondentz/ vnter dem vorwandt/ daß die zeit albereit verſaumet/ auch ſeine Intentiones entdeckt zuſeyn/ im argwohn begriffen/ fuͤr daſſelbige mahl ploͤtzlich auff geſtoſſen/ darauff Jhme bald hernach daß Generalat/ mit groͤſſerer Vollmacht/ als er zuvor gehabt/ weiln er ſich anderere geſtalt nit ein laſſen woͤllen/ widerumb anvertrawt worden.
Was Er nun darauff/ in denen Kaͤyſerlichen Erblanden/ fuͤr eine anſehenliche Armadam, mit allerhandt Nothwendigkeiten/ vnd Zugehoͤrungen zwar nicht mit geringer Beſchwerung Jhrer Kaͤyſ. May. Erb Koͤnigreich/ vnd Laͤnder/ auff den Fuß damahln gebracht/ iſt jedermaͤnniglich gnugſam bekandt/ Deßgleichen wie ſelbige nachmahlen aller Orthen dirigiert, vnd gebraucht worden/ alſo/ daß es nunmehr bey maͤnniglichen/ der auß oberzeltem/ deß Fridtlaͤnders boßhaffte Intention vermerckt nicht vnbillich das Anſehen gewinnet/ daß auch dieſe ſo ſtarcke Werbungen/ vnd andere Kriegs præparationes, allein zu gaͤntzlicher Außmerglung/ vnd Abmattung deß Hochloͤblichen Hauſes von Oeſterꝛeich/ den nothleidenden Catholiſchen Staͤnden aber/ zu einer eytlen/ vergeblichen Hoffnungmachung/ nach langem erwarten aber/ zu gewiſſer Deſperations vervrſachung/ gemeint geweſen.
Anfaͤnglich/ als im Martio/ Sechzehenhundert/ zwey vnd dreyſigſten Jahrs/ Weylandt Herꝛ Graff von Tylli Seel: den Schwediſchen Feldt Marſchalck Horn/ bey Bamberg geſchlagen/ darauff der Koͤnig in Schweden/ ſich mit gantzer Macht/ von dem Rhein/ vnd Maynſtromb herauff/ in Francken/ vnnd gegen Bayern gewendet/ haben Jhre Churf. Durchl. in Beyern/ demſelben zubegegnen/ vnd der Orthen ab: vnd widerumb zuruck zutreiben/ mit welchem auch der gantze Thonawſtrom waͤre verſichert worden/ durch viel vnterſchiedliche Abſchickungen/ vnd bewegliche Schreiben/ einen Succurs begert/ welcher zwar von dem Friedlandt auch vielfaͤltig verſprochen/ mit bald anfangs gethanem Erbieten/ wie daß er ſchon/ fuͤnff tauſent Reuter effective/ zum Fortzug commandiert hette:
Es iſt aber nachmahlen das allerwenigſte/ vnd ſo vbel beſtelt er/ auch ſo ſpat erfolgt/ daß man ſich deß wenigen/ ſo hinauß kom̃en/ nichts/ oder doch gar wenig bedien en koͤnnen/ Jnmittelſt hat der Koͤnig/ vber den Lech in Bayern/ durch getrungen/ Augſpurg/ Muͤnchen/ vnd andere vornehme Paͤß/ vnnd Orht mehr/ weg genommen/ vnd ſo weit fortgebrochen/ daß er auch Jngolſtatt attaquirt, vnd gar herunter/ gegen Regenſpurg geſetzt/ in Meinung/ dieſe Statt in der furia auch weg zunehmen/ vnd dardurch Jhre Churfuͤrſtl. Durchleuchtigkeit vnd das damahln bey ſich gehabte Volck/ bey Jngolſtatt/ dahin Jhre Churf. Durchl. in Hoffnung deß jmmerzu erwartenden Succurs, mit demſelben deſto leichter zu coniungiren/ ſich retiriren muͤſſen/ Feinzuſchlieſſen:
Endlich aber iſt dieſer Succurs gantz vnd gar abgeſchlagen/ vnd noch darzu der Graff von Aldringen/ mit dem herauſſen geweſten Kayſ.
Volck/ in Boheim erfordert worden/ mit dem fuͤrwandt/ Er Friedtland woͤlle zuvor die Saͤchſiſche Armada vertilgen/ als dann hinauß ins Reich kommen/ oder zum wenigſten/ den Koͤnig in Schweden dardurch widerumb in Sachſen zuruͤck ziehen; Darauff doch anderſt nichts erfolgt/ als daß Er mit dem Saͤchſiſchen Feldt Marſchalck Arnheimb alsbaldt zu ſeiner Antrettung/ wie derumb vergebliche Tractatus angefangen/ vnd nachmahlen fort vnd fort continuiret/ entzwiſchen das Volck/ darvon Er doch/ in Anſehung der Tractationen, deſto leichter einen guten Theil entrathen koͤnnen/ auff einen hauffen bey ſich behalten/ vnd nach mahlen Prag widerumb occupiret, Alda/ ob er ſchon Occaſion gehabt/ alles deß Feinds darinnen gelegenes Volck weg zunemmen/ ſo hat Ers doch dem Feind zu einer Corteſia/ Jhrer Kaͤyſ. May. vnd dem gantzen gemeinen Weſen zum hoͤchſten Schaden/ wie ſolches nachmalen der Außgang bezeugt/ fortgehen laſſen/ Ja ob woln vorhero ſchon accordirt geweſen/ daß es ohne Woͤhr/ auch Sack vnd Pack abziehen ſollen/ ſo hat er doch hernach ſelbſten/ zu Bezeigung ſeiner ſondern Gnad/ nicht allein dieſes alles/ ſondern auch noch darzu/ das jenige/ was der Burgerſchafft/ vnnd denen Staͤtten abgenomen vnd abgetrungen worden/ wie auch die Kirchenſchaͤtz/ wider der Geiſtlichen/ vnd Burgerſchafft ſtarckes lamentiren mit zunemen bewilligt/ auch die jenigen Soldaten/ welche zuvor auff der Kaͤyſerlichen ſeyten gedienet/ ob ſie wol ſelbſten wider vmb zutretten willens geweſen nicht annemmen wollen/ Alſo dem Feind nichts ſchwaͤcher gemacht vnnd immittels herauſſen in dem Heil.
Reich alles verlohren gangen.
Als er nun der geſtalt den gantzen Früling/ vnd guten theil deß Sommers/ in Boͤheim zugebracht/ Endtlich auch von den Saͤchſiſchen bey Leutmeritz/ gantz vnd gar/ vnuerſehen ab gelaſſen/ da er doch vielmals die Gelegenheiten gehabt/ ſelbige auffs Haupt zuſchlagen/ vnd daruͤber im Julio hinauß in das Reich gangen/ ware erſtlich/ bey der mit Jhrer Churfuͤrſt. Durchl. in Beyern/ er folgten conjunction, dieſe reſolution/ als baldt coniunctis viribus, auff den Feinde zugehen/ vnd denſelben zum ſchlagen zu neceſſitiren/ wie dan damalen die Kaͤyſerliche Armada/ vber viertzig tauſent Mann effectivè, deß ſchoͤnſten/ beſten Volcks/ ſo man erwuͤnſchen/ vnd mit Augen ſehen ſollen/ ſich erſtreckt.
Es hat ſich aber der Friedtlandt/ bey ſo gut erzeigter occaſion/ als baldt geaͤndert/ vnd ſeine Meinung dahin geſtellt/ man ſolle ſich gegen dem Feindt/ mit dieſer gantzen Macht logiern, dardurch koͤndte er eingeſchloſſen/ vnd deſſen Cavalleria/ mit benemmung der Furage in kurtzer zeit ruinirt werden.
Vngeacht nun jhme gnugſamb remonſtrirt worden/ daß nicht vonnoͤthen/ dißſeits viel Volcks/ gegen deß Koͤnigs ſchwachere Armadam zuhalten/ weil man dardurch nur die Zeit/ occaſion/ vnnd das Volck verlieren/ entzwiſchen aber der Feind im Elſaß/ vnd anderer Orthen/ durch vnterſchiedliche Corpora progrediren würdt; Daß auch bey ſolchem ſtilligen/ diſſeis/ fuͤr ein ſo maͤchtige Anzahl Volcks/ mit Prouiant/ vnd Foutrage/ eben ſo ſchwaͤr forth zukommen ſeyn/ Vnd alſo/ wo man vermeint den Feindt zu conſumiren/ die Conſumption guten theils/ vnſers ſelbſt eignen Volcks/ erfolgen werde/ So iſt er doch nichts deſto weniger/ auff diſer ſeiner opinion verharꝛet/ vnd darauff in die Eilff Wochen/ mit der Armada ſtill gelegen.
Auß welchem erfolgt/ daß die Armada mercklich/ vnd zwar vmb viel Tauſent Mann/ abgenommen/ der Feindt aber zeit vnd lufft bekommen/ ſein Volck aller Orthen herbey/ vnd zuſammen zubringen/ vnd ſich zuſtaͤrcken/ welches man doch auch gar wol verhuͤten/ vnd manches mahl/ aller Officier/ vnd General Perſonen/ Meinung nach/ ein guten Streich thun koͤnnen.
Dieweil dann dergeſtalt dem Feindt/ ohne eynige Verhinderung zugelaſſen geweſen/ ſich in angeſicht dieſer Armadæ, ſo ſtarck zu machen/ als er nur gekoͤndt/ vnd gewolt/ Als hat er letztlich/ vnſer Laͤger ſelbſten angefallen/ doch aber/ durch Goͤttlichen Beyſtandt/ mit groſſem Verluſt/ abgetreiben worden/ vnnd ſein retirada in groſſer Confuſion/ vnd Vnordnungen/ nemmen muͤſſen.
Darbey/ obwoln alle vnd hohe Officirer fuͤr gut befunden/ ſich dieſer occaſion zubedienen/ vnd bey ſolcher/ deß Feindts Vnordnung/ darauff zuſetzen/ Jnmaſſen dann auch alle/ von dem Feindt bekommene Gefangne/ außgeſagt/ daß man den Feindt damalen auffs Haupt hette erlegen koͤnnen/ So iſt doch gleich wol gantz nichts beſchehen.
Ob aber ſolches auß Prodition/ vnd boͤſem Vorſatz/ oder auß ſolchen Vrſachen beſchehen/ daß der Friedtlaͤnder à dolo purgirt werden koͤndte/ Jnmaſſen dann etliche wol der Meinung geweſen/ daß wegen mangel Proviants/ es nicht wol thunlich geweſen/ den Feindt zu verfolgen/ laͤſt man/ ſo viel dieſe Geſchicht anlangt/ an ſeinem Orth geſteltſeyn.
Als ſich auch darauff der Koͤnig bey Fürth logirt/ vnd man geſehen/ daß ſeine Cavalleria/ allda groſſen mangel leidet auch ſich hernach deß Feindts Armada/ albereit mit groſſer Forcht/ zu retiriren angefangen/ iſt abermahlen die ſchoͤnſte gelegenheit geweſen/ jhme vnter ſein retiradam zukommen?
Mann hat ſich aber dieſer occaſion, gantz nichts prævalirt, vngeacht doch Friedtlandt zuvor ſelbſten offt fuͤrgewendt/ welcher Theil von Nuͤrnberg erſtlich einen Fuß weiche/ der ſeye verlohren.
Nach dieſem marchirt der Koͤnig auff Windtsheim/ vnd die Keyſerliche Armada auff Koburg/ bald hernach wendet ſich der Koͤnig von Windtsheimb/ wider zuruck nach Bayren/ vnd recuperiert daſelbſten Rhein/ nichts deſtoweniger hat Friedtlandt vermeint/ Jhre Chur fuͤrſtl. Durchl. ſolten mit Jme in Meichſen gehen/ dardurch inmittels der Koͤnig dero Landts/ vnd deß volligen Thonawſtrombs/ ſich deſto leichter/ ohne Widerſtandt bemaͤchtigen/ vñ auch gar einen Fuß in das Landt Ob der Enß/ bey damahliger vorgeweſter Bawren Rebellion/ hette ſetzen koͤnnen.
Dieweilen aber Jhre Churfuͤrſtl: Durchl. dero Landt/ vnd Leuth/ nicht laſſen wollen/ vnd der Feldtmarſchalck/ Herꝛ Graff von Pappenheimb Seel: gleich damahlen mit Zwoͤlff Tauſent Mann/ auß Nider Sachſen im Anzug geweſen?
Als hat man ſich verglichen/ daß der Herꝛ Graff von Aldringen/ neben Jhrer Churfuͤrſt: Durchl: mit ſeinem vnterhabendem Volck in Baͤyrn gehen vnd alda dem Feindt wiederumb begegnen/ Entgegen aber der Herꝛ Graff von Pappenheim/ immediate von Jhme Friedtlandt dependiren ſolle.
Als man ſich hierauff getheilt/ vnd das Volck in die Ober Pfaltz angelangt/ iſt dem Herꝛn Graffen von Aldringen alsbalden ein Ordinantz zukommen/ mit dem Kaͤyſ. Volck/ nicht vber die Thonaw zugehn/ Jnmaſſen Erdann auch jenſeits damit ligen blieben; Dahero gegen dem von Pirckenfeldt/ welchen der Koͤnig mit einem Corpo in Beyrn hinderlaſſen/ nichts koͤnnen fuͤrgenommen werden.
Nach malen/ bekompt der Herꝛ Graff von Aldringen ein andere Ordinantz/ weiln Friedlandt deß Herꝛn Graffen von Pappenheimbs nunmehr verſichert/ als moͤchten ſich Jhre Churf. Durchl. auch deß Herꝛn Graffen von Aldringen/ nach Jhrem ſelbſt belieben/ bedienen/ vnd gebrauchen; Kaum aber/ daß ſich Jhre Churfuͤrſt.
Durchlmit Jhm Herꝛn Graffen von Aldringen/ zu Newſtatt vnderꝛedet/ wie das Volck zuſammen/ vnd an Feindt zu fuͤhren ſeyn moͤchte/ kompt die Ordinantz/ durch welche der Herꝛ Graff von Aldringen/ ſambt dem Kayſ.
Volck gegen Eger commandiert wirdt/ darauff Er ſich als baldt ſeparirt, vnd zu Jngolſtatt wider vber die Thonaw gangen:
Baldt darauff aͤndert es ſich widerumb/ vnd wird Herꝛ Graff von Aldringen wie derumb an Jhre Churfuͤrſtl. Durchl. gewieſen/ Dahero Er ſein Volck zu Newburg wieder vbergehn laſſen/ ſich mit Jhrer Durchl. conjungiert, vnd darauff fuͤr Rhain gangen/ folgendts auch Thonawerth in attaquieren, Jnmaſſen ſolches vorhero fuͤr gut beſunden/ vnd abgeredt geweſen/ Als nun der Friedlaͤnder/ von dem Koͤnig auß Schweden/ gantz außgeſetezt/ vnd ſich mit der Haupt Armada in Meichſen begeben/ auch daſelbſten ſein Winter Quartier/ nunmehr fein ruhig zu haben vermeint/ iſt der Koͤnig Jhme baldt ſtarck nachgezogen/ vnnd ſich zu Naumburg logirt, aldar/ ob zwar der Friedtlaͤnder gute gelegenheit gehabt/ mit: vnnd neben dem Pappenheimiſchen/ vnd Gallaſſiſchen Volck/ den Feind ſelbſt an zugreiffen/ hat doch Friedtlandt vermeint/ es muͤſſ ſich auch der Feind/ nach ſeinem Kopff richten/ vnd gleichsfals mit Jhme/ einen ſtillſtandt halten/ alſo/ daß/ wie jhme der Feind am allernaͤchſten zugeruckt/ Er den Herꝛn Graffen von Pappenheimb welchen Er kurtz zuvor/ ſo ſtarck citirt, vnd mit groſſer vngelegenheit deſſen Volcks/ auch nit weniger Gefahr/ der Vntern Laͤnder/ an der Weſer/ herauff erfordert/ von ſich gelaſſen.
Warauff dann der Koͤnig/ welcher ſolche deß Friedtlaͤnders ſicherheit/ fuͤr einen Deſpect ſeiner Armaden gehalten/ Jhme nacher Lutzen vnter die Augen gezogen/ vnd weil Friedlaͤnder einige Kundſchafft/ damahlen nicht beſtellt/ alſo vnverſeheus auff den Halß kommen/ daß es an einem wenigen gehafft/ daß nicht die gantze Keyſerliche Armada, vom Koͤnig vberfallen/ vnd auffs Haupt vertilgt worden:
Ob nun zwar Friedtlaͤnder daſelbſt ſtandt gehalten/ auch durch Dapfferkeit der Keyſ.
Armada, welche zwar deß Feinds ſeiner/ nicht zuvergleichen geweſen/ das Schwediſche Volck/ mit groſſem Verluſt/ auch Jhres eignen Koͤnigs/ das Feldt quittiert/ ſo hat doch Friedlaͤnder ſich deſſen nicht gebraucht/ ſondern das Feldt/ vnd durch deß Feinds Abzug erhaltene Walſtadt/ ſelbſt auff geben/ ſeine eigene/ vnd die vom Feind gewunnene anſehenliche Artilleria, im ſtich gelaſſen/ vnd gantz vnnerſehener weiſe/ die Flucht genommen/ vñ den gantzen Laſt/ der Winter Quartier/ dem Koͤnigreich Boͤheim/ vnnd andern Jhre May. Laͤndern/ wiederumb vber den Halß geſchuͤttet.
Welches Er dann zwar mit dieſem vermeint zubeſchoͤnigen/ daß deß Feindts Armada auch nach dem Treffen/ der ſeinigen zu ſtarck geweſen/ Er ſich auch beſorgen muͤſſen/ daß jhme nicht etwa der Paß/ vnd Retirada in Boheimb/ von dem Feind abgeſchnitten wuͤrde/ welches aber zu der verſtaͤndigen Soldaten/ ſo dieſer Schlacht ſelbſt beygewohnt/ judicio heim geſtelt wird.
Nach dem man ſich nun/ wie obgemelt/ fuͤr Rhain gelegt/ mit dem aprochiren nahent hinan kommen/ Batterien gemacht/ Schiffbrucken geſchlagen/ vnd alle præparatoria verfertiget/ war durch man dieſen orth hiernegſt wegnehmẽ/ den Feind der en, den entweder ſchlagen/ oder vertreiben/ auch dem damahln hochbetrangten Elſaß/ vnd darinnen ligenden vornehmen Plaͤtzen/ als Peenfeldt/ vnd andern/ lufft machen koͤnnen/ da kompt nach vorgangener Schlacht bey Lutzen/ vom Friedtlandt/ durch Schreiben/ deß Herꝛn Graff Gallaſſen Ordinantz/ der Herꝛ Graff von Aldringen ſolle alſo bald/ ohne einigen geringſten Auffhalt/ mit dem Kayſerlichen Volck nacher Boͤhaim rucken/ Alſo hat man/ die allbereit an ein kleines gebrachte Belaͤgerung Rain/ mit Spott vnd Schand auffheben/ vnd abziehen muͤſſen/ da doch der Friedland/ damahln gantzkein Noth gehabt/ Sintemahlen der Feind/ nach bemelter Schlacht bey Lutzen/ nicht allein ſchon das Feldt quittiert gehabt/ ſondern noch ſelbigen Abendt/ der General Wachmeiſter Reinach/ mit fuͤnfftauſent Mann friſchen Volcks/ nicht weniger bald darauff der Herꝛ Graff Gallas/ ſo damahln mit einem Corpo zu Khemnitz gelegen/ zu Jhme Friedtlandt hette ſtoſſen koͤnnen/ Weiln Er auch volgends/ allein denen Winterquartirn in Boͤhaim zugezogen/ vnd nicht gedacht geweſt/ dem Feind dißmahl weiter Teſta zumachen/ ſo hat Er bey ſolcher geſtalt/ deß Aldringiſchen Volcks/ vmb ſo viel weniger/ vnnd zwar gar nicht vonnoͤten gehabt/ Jnmaſſen ſolches hernach lange zeit vmb Eger/ ohne einige frucht/ ſtill gelegen.
Der 12. Diſcurß.
Was ſich ferner von Anno 33. zu Prag mit den Friedtlaͤnder zugetragen.
ANno Sechzehenhundert drey vnnd dreiſſig/ Als Er zu Prag/ mit Auffrichtung einer newen Armada wiederumb vmbgangen/ vnd derentwegen alles Volck abermahlen beyſamen behalten/ hat ſich Jmmittels Horn vnd Panier conjungirt, vnd ins geſambt/ auff den Herꝛn Graffen von Aldringen (deme allein/ fuͤr ſein Perſon/ mit dem jenigen wenigen Volck/ welches der Herꝛ Graff Montecuculi, auß Schwaben herunter gebracht/ bey Jhrer Churfuͤrſtl. Durchl. in Bayern/ zuverbleiben erlaubt geweſen) zugangen/ obwohlen vnderſchiedlich vmb Succurs beweglich geſchrieben/ ſonderlich weiln der Friedland ſich nun mehr/ deß Pappenheimiſchen Volcks/ gantz vnd gar gebraucht/ So hat Er doch nur etliche wenig/ gar ſchwache Regimenter geſchickt/ vnd ſich darbey expreſſe vernehmen laſſen/ daß Er ſolches darumben thue/ damit jhre Churfuͤrſtliche Durchl. kein rechtes Corpus mehr/ zu Jhrer ſelbſt Diſpoſition bekommen/ ſondern Jhme allein die Direction verbleibe/ wie er dann dem Herꝛn Graffen von Aldringen/ vnd ſeinem vnterhabenden Volck/ die Hand allzeit alſo gebunden/ daß Er nichts fuͤrnehmen doͤrffen; Deßgleichen hat auch Hertzog Bernhard von Weymar vnder deſſen in Francken ein Newes Corpus, welches gar leichtlich verhindert/ vnd anfangs zertrent werden koͤnnen/ geſamblet/ vnd damit auch ſich nacher Bayren begeben zum Horn geſtoſſen/ vnd alſo mit geſambter hand/ den Herꝛn Graffen von Aldringen/ herein an die Yſer getrieben/ darauff Er zwar wiederumb etliche Regiment er geſchickt/ doch aber dabey expreßè Ordinantz geben/ nichts gegen dem Feind vorzunehmen ſondern nur defenſivè zugehen/ dann Er inner vierzehen tagen/ den Feindin Schleſien ſchlagen/ oder jagen woͤlle; An ſtatt deſſen aber/ daß der Feind geſchlagen/ oder gejagt werden ſollen/ vngeacht mit der ſchoͤnſten Armada Er dahin angezogen/ iſt nichts anders erfolgt/ als das langwirige Stilligen bey Schweinitz/ ein Anſtand vber den andern/ vnd die abermahlen vergebentliche Friedens Tractaten, den gantzen Sommer hindurch/ darunter/ obwohln Er vnterſchiedlich/ auff daß beweglichiſt erſucht worden/ dem Herꝛn Graffen von Aldringen herauſſen doch die Haͤnd zueroͤffnen/ damit der Orthen/ dem Feind waß moͤchte begegnet werden/ ſo hat Er ſich doch darzu keines wegs verſtehn woͤllen/ daß nachmahl gar Jhre Kay. May. ſelbſten/ den Obriſten St. Iulian, derentwegen zu jhme abgeſchickt/ bey deme Er zwar/ Jhre Keyſ. M. geantwortet/ daß Er den Herꝛn von Aldringen/ ſchonan Jhre Churf. Durchl. gewieſen/ Er hat aber alsbald deß andern tags/ nach deme der Obriſt St. Iulian, von jhme hinweg gereiſt/ jhme Herꝛn Graffen von Aldringen durch den Herꝛn Graff Gallaſſen, auffs new anderſt ſchreiben vnd inhibiren, auch vorhero muͤndtlich/ durch den Feldmarſchalck Leutenanten von Schafftenberg/ andeuten laſſen/ Er ſolle ſeiner Ordinantz nachkommen/ dann im gegenſpiel/ woͤlle Er jhne nicht perdoniren, wann jhne ſchon der Roͤm. Keyſ. perdonire: Deß gleichen/ hat Jhrer Kayſ. May.
Er auch durch dero Hoff Kriegs Raths Præſidenten, Herꝛn Graff Schlicken/ ſagen laſſen/ der von Aldringen habe ſchon allen Gewalt/ welches Jhre Keyſ. May. auch alſo/ Jhrer Chur. Durchl. verſichert/ nichts deſto weniger aber/ hat Er demſelben gantz andere/ vnd wiedrige Ordinantzen ertheilt/ vnd dardurch Jhrer Kay. May. Kayſerliches Wort verſchimpfft vnd eludirt; Ja ſich verlauten laſſen/ wann bemelter Præſident, nur noch etlich wenig ſtund gelieben waͤre/ daß Er Jhne hab woͤllen auff ſtuͤcken hawen laſſen:
Derowegen das gantze werck/ der geſtalt beſtelt geweſen/ wo ſonſten ein Corpus gelegen/ welches anderer Orthen/ gegen dem Feind/ was hette tentiren moͤgen/ hat Er demſelben die Haͤnd gebunden/ daß es nichts fuͤrnehmẽ doͤrffen/ Er aber allzeit daß meiſte Volck/ bey ſich behalten/ vnnd gegen Jhrer Mayſ.
Feinden/ nur allein mit den Saͤchſiſchen Stillſtandt/ vnd Tractaten gemacht/ durch welches die Saͤchſiſchen ſelbſten/ wie auch ſonſten der Feind/ aller anderer Orthen/ welcher im wiedrigen/ denen Saͤchſiſchen nothwendig ſuccuriren muͤſſen/ geſichert vnd Jhme lufft gelaſſen worden/ in ander weg ſeine ſtattliche Progreſſus zuthun/ vnd ſich eines vnnd andern Orths/ daran Jhme gelegen/ zubemaͤchtigen.
Auß welchem erfolgt/ daß erſtlichen Bayren/ vnnd die Pfaltz/ mit dem langwirigen/ den gantzen Sommer continuirenden Stilligen/ wiederumb auffs euſſeriſt ruinirt, drey veſte/ viel importirende Heuſer/ Aichſtaͤtt/ Pappenheim/ vnd Liecht enaw/ wie auch die Stadt Newmarck/ (welche orth alle/ ſich vorhero gegen dem Koͤnig/ vnnd deſſen gehabter/ viel ſterckerer Macht erhalten) auß mangel deß von Friedtlands verbottenen Entſatzes/ verlohren gangen: Hingegen der Feind im Elſaß/ einen Orth nach dem andern/ weg genommen/ Preyſach beaͤngſtiget/ gar biß nacher Lindaw vnd Coſtnitz gangen/ vnd ſich deß gantzen Schwaͤbiſchen Crayſes bemaͤchtiget: Alſo hat man auch/ die Entſetzung mit Hammeln/ weiln kein anders Mittel geweſt/ mit Gefahr verſuchen müſſen/ Daruͤber Herꝛ Graff von Gronßfeld geſchlagen worden/ deme man doch wol zeitlich lufft machen/ vnd den Feind in Nider Sachſen divertiren koͤnnen/ wann man nur etwas diverſion in Francken angeſtelt hette/ zu welchem end der Holcka/ gar zu nechſt an der Hand geweſẽ/ welcher gleichfals faſt den gantzen Sommer/ ohne verꝛichtung/ bey Eger ſtill liegen muͤſſen/ vnd dannoch von Francken auß/ auff jeden fall/ ſich zeitlich/ an Orth vnd End/ wieder hette wenden koͤnnen/ wohin es die notturfft erfordert:
Als der Feind die Stadt Newmarck belaͤgert/ vnd eingenommen/ hat ſich der Holcka zwar/ mit dem Herꝛn Graffen von Aldringen in der Pfaltz conjungirt, vnd weiln der Feind mit/ groſſer Confuſion abgezogen/ haben beede ſelbſt fuͤr gut/ vnd Practicierlich befunden/ dieſe Statt wieder zu recuperiren, Es hat ſich aber der Holcka/ mit dieſem entſchuldiget/ daß Er ſich auß Ordinantzen deß Friedlands/ lenger von den Boͤhmiſchen Graͤnitzen/ nicht abweſent befinden doͤrffe/ als Er in dreyen Tagen/ hin/ vnnd wieder marchiren koͤnde/ wie er dann auch alſobald/ vnverꝛicht wieder zuruck gezogen.
Als nun hierauff der Hertzog von Feria, mit dem Spaniſchen Volck/ wieder all deß Friedlands vermeinen/ vnd Iniention, (ſintemahlen Er noch vorhero/ den Obriſten Deodati zu Jhrer Durchleucht. den Herꝛn Cardinaln Infante, nacher Maylandt abgeſchickt/ ſelbigen auff alleweiß zu diſponiren/ daß Er dieſes Volck nit herauß ziehen laſſen wolte/ oder aber/ da Er je dieſes nit erhalten koͤndte/ auff daß aller ſtaͤrckeſte dagegen zu proteſtiren/ mit fuͤr geben/ weilen ſonſten im Teutſchlandt kein Friedt/ welchen Erbereit in ſeinen handen hab/ zu erlangen) auß Jtalia ankommen/ haben Jhre Keyſ. May. dem Herꝛn Graffen von Aldringen Ordinanz geben/ mit ſeinem Volck/ darzu auch Jhre Churf. Durchl. faſt dero gantze Caualleriam/ ſampt etlichen Regimentern zu Fuß/ vnd der Artilleria/ hergeben/ demſelben entgegen zugehen/ vnd zu coniungieren/ vnd ſo dann ins geſambt/ Coſtnitz zu liberiren/ vnd Preyſach zu entſetzen/ welches auch beſchehen:
Die weiln dann hierdurch Beyern/ vnd der Thonawſtromb/ entbloͤſt worden/ Als hat der Feindt darauff/ als baldt ein ſtarcke diverſion vorgenommen/ in deme Er nemblich/ von Thonawerth/ ohne eynigen widerſtandt/ gar nacher Regenſpurg herunder gangen.
Nun haben Jhre Churfuͤrſtl. Durchl. die vor hin ſo ſtarck vertroͤſte/ vnd verſicherte Huͤlff/ zeitlich gnug durch Schreiben/ vnd Abſchickungen erſucht vnd mehrers nicht/ dann nur Dreytauſent zu Fuß/ vnd Zweytanſent zu Pferdt gebetten/ Jhre Kaͤyſ. May. auch ſelbſten/ Jme Friedtland beweglich geſchrieben/ vnd durch ſieben abgeſchickte vnterſchiedliche Currir begert/ Er ſolle den Herꝛn Graff Gallaſſen zum Succurs herauß ſchicken/ Es iſt aber/ vngeacht deß in Schleſien/ nach denen zerſchlagenen Tractaten erfolgten gluͤcklichen Succes bey deme der gleichen Succurus gnugſamb/ vnnd gar zeitlich hette erfolgen koͤnnen/ gantz nicht zuerhalten geweſen/ mit fuͤrwenden/ Er kondte keinen Mann entrathen/ der von Aldringen ſolle ſuccurrirn, der doch wie jhme ſchon zuuor remonſtrirt, zu rechter zeit nicht kommen koͤnnen/ auch damahlen ſelbſt von dem Feind/ mehr als zu viel impegnirt geweſen/ Vnd ob zwar endtlich/ der Herꝛ Graff Gallas andeuttung gethan/ daß Er mit Zwoͤlfftauſent Mann/ zu Roß vnd Fuß/ daruͤber Er auch gar ein ſpecificirte Liſtam eingeſchickt/ herauß zukommen/ erlaubnuß habe/ vnd daß er derentwegen/ ſeinen Zug ſo viel Menſchlich muͤglich/ befuͤrderen woͤlle/ So iſt doch abermahlen nicht darauß/ ſondern Er/ Herꝛ Graff Gallas contramandirt worden/ Dahero auß mangel deß hoͤchſtnothwendigen Succurs, iſt vnter denen Regenſpurg/ Straubing/ Chamb vnd andere Orth/ auch faſt der gantze Waldt/ in deß Feindts Haͤnden gerahten.
Endtlich hat er ſich zwar/ auff Jhrer Keyſ. May. oͤffters erholte Befelch/ erklaͤrt/ in der Perſon eylfertig her auß zukommen/ mit verſicherung/ daß Er den Feind/ wo Er jhne antreffe/ ſchlagen wolte/ wor uͤber ſich doch auch/ in die viertzehen tag verzogen/ biß Er an die Bayriſche Graͤnitz/ nacher Fuerth ankommen/ von daſelbſt Er zwar Chamb berennen laſſen/ Jn maſſen auch hohe Officierer/ der meinung geweſt/ daß man ſolchen Orth/ mit gewalt angreiffen ſoll/ weiln derſelb nicht prouiandirt/ die Guarniſonen mehrentheils von Reutterey/ alſo ſich baldt ergeben/ oder von dem Feindt entſetzt werden muͤſte/ vnterſtehe ſich dann der Feind ſolchen Entſatz zuthun/ habe man occaſion/ mit jhme zuſchlagen/ wie dann hinnach ſich bezeigt/ daß der von Weinmar bereit zu vorhabender Entſatzung Chamb/ zu Straubing vber die Thonaw geweſt/ vnd jhme Fridtlandt ſelbſten in die handt gangen waͤre/ Er hat aber wider aller Kriegs verſtaͤndigen Gutachten/ nicht warten woͤllen/ ſondern ſich von Fuerth auß/ in allereyl/ wider zuruck/ in Boͤhaim/ nacher Pilſen begeben/ vnerwart einiger antwort/ oder Befelch von Jhrer Keyſ. May. mit vorwandt/ daß Arnheimb gegen Schleſien anziehe.
Vnd ob Er auch wol dazumahln/ den Herꝛn Graffen Strozzi/ mit vier vnd zwantzig Compagnien Reuttern/ an die Boͤmiſche Graͤntz/ gegen Beyern commandirt/ welcher zum wenigſten etwas verhindern koͤnnen/ biß der mehrere Succurs hernach kommen/ So iſt doch auch derſelbe/ vber vielfeltiges abſchicken/ nicht zuerlangen geweſt:
Dann ob woln Friedtland ſelbſten geſchrieben/ auch durch den Herꝛn Graff Gallaſſen ſchreiben laſſen/ daß er ſchon alle Ordinantz/ ſich mit Jhrer Churfuͤrſt. Durchl. in Bayern Volck/ zu coniungiren/ ſo hat er doch heimlich dieſe Ordinantzen geben/ daß er Strozzi/ bey Leib vnd Lebens ſtraff/ nicht vber die Boͤmiſchen Graͤnitzen gehen ſoll/ biß erſt gar letztlich/ als Fridtlandt ſelbſten ſchon herauſſen zu Pilſen geweſt/ zwar nicht ſo wol zu einem Succurs, als der Jntention/ die Winter Quartir nach malen in Bayern zunehmen/ Jnmaſſen ſolches die gemachte Winter Quartir Verzeichnuß/ klaͤrlich vnd in ſpecie bezeugt.
Ob auch wol der Herꝛ Feldt Marſchalck/ Graff von Aldringen befelch gehabt/ mit der Armada daroben in Preyßgaw vnd ſelbiger enden zubleiben/ vnd die Winter Quartier/ ſo viel muͤglich in das Marggraffen:
vnd Wuͤrtembergiſche zu extendiren; So doch Friedtlandt gantz andere Ordinantzen ertheilt/ vnd Jhme Herꝛn Graffen von Aldringen zugemeſſen/ befohlen daß er Wuͤrtemberg gantz verſchonen ſolle/ Dannenhero erfolgt/ weilen die Armada droben/ ohne beziehung Wuͤrtem berg/ ſich nicht erhalten koͤnnen/ daß Sie wieder herab werths/ gegen Schwaben ziehen muͤſſen/ welchen Zug Friedtland/ mit dieſem noch ferners befuͤrdert/ in deme Er/ dem Graffen von Aldringen andeuten laſſen/ er ſolle ſich auff einer ſeyten herab/ gegen dem Feind avanciren/ ſo woͤlle er Friedland auff der andern ſeitẽ auffwarts/ auff den Feind gehen/ damit mandenſelben einſchlieſſen koͤnne/ ehe aber Graff von Aldringen herab kommen/ iſt Friedland ſchon wiederumb zuruck in Boͤheimb geweſt:
Auß welchem ferners dieſes kommen/ daß die Aldringiſche vnd Spaniſche Armada/ wegen langen vnnoͤthigen hin: vnd herziehens/ vnd ſtarcken travaglirens, in einen ſehr vblen ſtand gerathen/ Jnmaſſen allein/ von denen Spaniſchen/ etlich tauſent Mann zu grund gangen.
Nicht weniger vngeacht Jhre Kayſ. May. ſelbſten/ fuͤr hoͤchſt noͤtig befundendaß dem von Weinmar/ ohne weiters verlengern/ ernſter wiederſtand gethan werde/ vnd derentwegen Jhme gemeſſene Ordinantz ertheilt/ alſo balden auff den Weinmar zu zuziehen/ ſich auch darbey lauter erklaͤrt/ daß dieſes jhr endlicher zuverlaͤßlicher Willen ſeye:
So hat doch er Friedland/ ſolches im geringſten nicht in acht genommen/ ſonder juſt das Wiederſpiel gethan/ das Volck ohne alles Jhrer May. vorwiſſen/ vnnd von deroſelben vnterwarth einiger diſpoſition, oder verordnung/ nur gleichfuͤr ſich ſelbſt/ eignes gefallens/ in die Quartier geſchickt/ vnnd in die Laͤnder/ propria Authoritate außgetheilt.
Als er auch vernommen/ daß Jhre Kayſ. May. dero geheimen Rhat/ dem Herꝛn Graffen von Trautmanſtorff befelch geben/ derentwegen Jhme zuzuſprechen/ hat er alſo bald dieſes zu eludiren, vnd damit er fuͤr zuwenden hab/ wie ſolches nun mehr zu ſpat/ alle Stuck von den Redern legen laſſen/ vnnd die Regimenter ſchon hin vnd wieder verſchickt gehabt.
Deßgleichen/ als ſich auch vnter deſſen ein occaſion præſentirt/ allein mit Hilff/ der/ in das Land ob der Enß/ ankommenen Regimentern/ den Feind an der Thonaw zuruck zutreiben/ vnd zuſchlagen vnnd darumben/ Jhre Kay. May. auch ſelbſten/ durch Schreiben/ vnd Schickungen/ dem Commandanten, ſelbiger Regimenter/ Baronde Suys gemeſſene Ordinantz gegeben/ ſich mit denſelben/ gegen dem Feind zu avanciren/ vnd ſich daran Niemands hindern oder jrꝛen zulaſſen/ inmaſſener zu ſolchẽ ende ſchon zu Paſſaw angelangt/ So ſeyn doch demſelben alda/ von dem Friedland/ alsbald zween Curier zukommẽ/ mit Ordinantz/ daß er Baron de Suys, alſo bald wiederumb in die Winter Quartier rucken ſolle/ beynebens auch andeuten laſſen/ daß Er jhme den Kopff fuͤr die Füß legen laſſen wolle/ wann er deß Kayſers/ vnd nicht ſeinen Ordinantzen pariren werde/ dannenhero ſelbige dieſem auch alſo nachkommen/ vnd dardurch auch dieſe occaſion zuruck geſtelt worden/ Friedland aber/ hat hernach Jhme de Suys, wiederumb geſchrieben/ es gereiche Jhme dieſes/ daß Er nemblichen mehrers ſeine/ als Jhrer Kayſ. May. Ordinantz in acht genommen/ zuſonderm gefallen/ vnd woͤlle es vmb Jhne zu erkennen nicht vnterlaſſen.
Welcher geſtalt die/ den gantzen Sommer durch/ gewehrte Friedens Tractaten/ in Schleſien abgeloffen/ vnd was dabey fuͤr anſehenliche Occaſiones/ dem Feind/ ſo auch durch die ſtarcke graßirende Infection, vnd Hungers noth/ faſt fuͤr ſich ſelbſt conſumirt geweſen/ gaͤntzlich ſeine Armada auff zuſchlagen/ vnd zuvertilgen (deſſen Jhre Kaͤy. May.
Er auch vielmalen durch Schreiben vertroͤſtet/ aber nachmalen nicht gethan) mit fleiß auß handen gelaſſen/ das iſt auch nunmehr menniglich bekandt.
Darbey diß ſonderlich zumercken/ daß Er vorhero durch Schreibẽ/ vnd muͤndliche Werbungen/ bey Jhrer Kaͤyſ. May. nichts mehrers geſucht/ noch gebetten/ als man ſolte doch nur keinen Anſtand/ oder Suſpenſionem Armorum, von Hoff auß bewilligen/ deme aber zuwieder/ hat Er nach nach malen ſelbſten anders nichts gethan/ als einen Stillſtand vber den andern gemacht/ vnd zwar/ nicht allein ohne Jhrer Kaͤyſ. May. Bewilligung/ ſondern auch gar ohne alles deroſelbſten Vorwiſſen/ vngeacht auch eynige Friedens Puncten niemahlen verglichen geweſen/ ſo hat Er doch jederzeit/ nur auff die Conjunctur der Waffen vnnd derſelben Directorium getrungen/ ſich derſelben nach ſeinem belieben zu gebrauchen/ vnd vnter dem ſchein/ vnd titul deß Friedens/ nach main ſeine boͤſe falſche Intentiones hindurch zutreiben/ vnd zu ſtabiliren, wie dann dieſes albereit im vorhaben geweſen/ auff die erfolgte Conjunctur, vnter dem prætext/ alle außwendige Nationes, von deß Reichs Boden abzutreiben/ zum aller erſten die Spaniſchen/ vnd das Lothringiſche Volck/ vnd was ſonſten Jhrer Kayſ. May. etwan fuͤr hůlffen haben koͤnnen/ mit gutem/ oder aber mit gewalt/ abziehen zumachen/ vnd zu ſolchem ende/ conjunctis viribus auff Sie zugehen.
Nach deme auch Jhre Kaͤyſ. May. dero vornehme Commiſſarios in Schleſien abgeordnet/ hat Er denen ſelben/ von ſeinen vorgehabten Tractaten/ nichts eygentliches communicirt/ wie Er dann Jhrer Kaͤyſ. May. ſelbſten/ nur lauter generalia/ vnd daß bey der vorgehabten handlung nichts anders/ als wegen zuſammenſtoſſung der beyden Armaden/ ohne eynige andere verbuͤndtliche condition/ tractiert worden ſey/ vnd dieſes zwar auch/ erſt vber vier gantzer Monat notificiert/ Vnter welcher ſimulirten Friedens Tractation/ Er dann vnzahlbare Paͤß/ vnnd Repæß außgefertiget/ dardurch faſtmenniglich von dem Feind/ zu der Kaͤyſ. Armada/ herüber kommen/ ſelbige außkundt ſchafften/ vnd allerhand negotyren koͤnnen/ Durch welches commercium dann auch/ die gifftige Infection, in das Kayſ.
Laͤger gebracht/ welche viel von der Keyſ.
Soldadeſca hingerichtet/ vnd die herꝛliche Armada/ nicht wenig geſchwechet.
Vnd ob ſich woln endlich/ dieſe Tractatus euſſerlich zerſchlagen/ vnd Er darauff in die Laußnitz/ vnd in die Marck geruckt/ ſo hat er doch einen weg als den andern/ jmmerzu ſeine Practicam continuirt, auch zu ſolchem ende/ den Haupt Rebellen/ aber doch ſeinen alten vornembſten Confidenten, den bey der Steinaw gefangenen alten von Thurn/ als welcher ſeine ſachen/ bey denẽ Schwediſchen negotijrt, ohne welche Er letztlich geſehen/ daß ſich die Conjunctur nicht practiciren werde/ (den Er auch im mittels gar wol tractiert, vielmals mit jhme in ſeiner Gutſchen herumb gefuͤrt/ vnd ſonder zweiffel/ alles mit jhme abgered/ vnnd beſchloſſen) ſamptvielandern mehr/ vnd noch darzu mit einer verehrung/ wiederumb loß gelaſſen.
Dieweil nun Jhre Keyſ. May. auß etlichen der jetzterzelten particular Vrſachen (dann von denen/ mit Schweden/ heimlich gepflogenen Corꝛeſpondentzen/ als auch zu Khemnitz/ mit dem Arnheim gemachten Anſchlaͤgen/ bey Lebzeiten deß Friedlaͤnders/ Jhre Kayſ. May. das geringſte nicht vernehmen koͤnnen) bewegt worden/ auff ſeine Actiones ein wachendes Aug zuhaben/ ſonderlich aber/ wegen der abermahligen Winterquartier/ die wiederumb in Boͤheim/ vnnd denen Erblaͤndern genommen werden woͤllen/ wie auch deß zuruckzugs/ vnnd deroſelben an den Thonawſtrom/ zum hefftigſten zutringenden gefahr halber/ ſorgfaͤltig zu ſeyn/ vnd aber eben vmb dieſelbige zeit/ Er Friedland/ Jhrer Kayſ. May. Hoff Kriegs Rath/ Herꝛen Gerharden von Queſtenberg/ Freyherꝛn/ ꝛc. eben der Winterquartier halber/ zu ſich erfordert/ wie nicht weniger bald darauff Jhrer Kay. May. ſeine vrſachen/ vnd bewegnuſſen/ warumben er ſich wiederumb zuruck nacher Boͤheim gewendet/ vberſchrieben/ Als haben hoͤchſtgedachte Jhre Kay. May. vorgedachten Herꝛn von Queſtenberg Freyherꝛn/ ꝛc. mit gewiſſer Inſtruction, zu Jhme abgefertigt/ vnnd dem ſelben remonſtriren laſſen/ wie ſchwerlich es bißhero/ mit ſolchen Winterquartiern/ in dero Erblaͤnder hergangen/ wie dieſelben/ auff ſein/ deß Friedlands/ ſelbſt eygene vnder ſchiedliche/ vnd erſt gar newlich gegebene vertroͤſtungen/ daß Sie dieſes Laſts vberhoben werden moͤchten/ dahin bewogen worden/ daß ſie Sich deſto ſtaͤrcker/ in dem Seckel angegriffen hetten/ dannenhero vnd weilen es allerhand nachdencken vervrſachen moͤchte/ wann Sie an jetzo/ wie der die beſchehehene Aßecuration, vnd Kaͤyſerliches Wort/ belegt werden ſolten/ als hetten Sie ſelbſten auff andere mittel/ da die Exercitus vberwintern/ vnd Jhren vnterhalt mit deß Feinds mercklichen Abbruch/ herentgegen dieſer Landen reſpirierung, vnd laͤnger erſparung/ auff den euſſeriſten Nothfall/ moͤchten haben koͤnnen/ gedacht/ vnd dem ſelben daruͤber ein gewiſſe verzeichnus mit vberſchickt/ doch aber alles/ zu ſeiner ſelbſt eygenen diſcretion, vnd mehrerm Nachdencken/ etwan darauff/ oder aber ſonſten auff eynige andere ertraͤgliche manier/ wie das Werck zurichtẽ ſeyn moͤchte/ nach zudencken/ demſelben anheimb geſtellt/ beynebens aber/ auff den fall/ da Er ja auff ſeiner Intention, die Erb Laͤnder mit Quartiern zu onerirn, verharꝛen wolte/ andeuten laſſen/ daß Er der Quartier halber/ in mehrbemelte Erbland/ keine Ordinantzen außgeben ſolle/ ehender Jhrer Kaͤyſ. May.
Er nicht vorhero ſeine habende Intentiones, klar: vnnd außfuͤhrlich notificiers habe/ damit nach erſorderter nothwendigkeit/ die ſachen berathſchlagt/ vnd alles mit rechter Ordnung tractiert moͤge werden/ Vnd koͤndten Jhre Kaͤyſ. May. Jhro dießfals/ dero hohe Authoritet, vnd Haͤnd keines wegs ſperꝛen laſſen/ bevorab/ weiln Jhre wie auch dero Ertzhauſes eygnes Intereſſe, hierunter zum allermeiſten behaffte/ vnd derſelben/ wie auch dero Landen/ nicht ſo viel ſchaden beſchehen wurde/ da allerſeits die Feind/ mit dero Volck angegriffen/ vnd daſelb verluſt leiden ſolte/ als wann die Erbland dergeſtalt ruiniert ſolten werden.
Als nun Jhme Friedland dieſes alſo fuͤr getragen/ beynebens auch/ noch ein anders Schreiben zukommen/ darinnen anbefohlen geweſen/ vngehindert ſeiner eingeſchickten vnd Motiven, genommenen zuruck Zugs/ nacher Boͤheim (welchen Er mit andern/ in der Marck Brandenburg fuͤrgefallene Diverſionen, vnd beſorgendẽ Einbruch deß Kniphauſſen in Boͤheim beſchoͤnigt) die Armadam alſobalden wiederũb gegen Paſſaw/ vnd dẽ Feind zuwenden/ ſelbige zu ruck zutreiben/ vnd zuverfolgẽ/ wie nit weniger/ fuͤr Jhre Durchl. den Herꝛn Cardinaln Infante, ſelbigen nacher Niederlãd zu conducirn, durch die Spaniſche/ Sechs Tauſent Pferd begehrt worden/ Welches Jhre Kayſ. May. doch zu ſeiner ſelbſt eignen diſcretion, vnd wann es wohl ſeyn kan/ geſtellt/ hat Erdahero Vrſach/ vnd Gelegenheit genommen/ mit ſeinem lengſt zuvor gefaſten boͤſen Conſilien, vnnd vorgehabten Machinationen außzubrechen/ vnd weiln Jhme an der Armada/ vnnd gewinnung derſelben vornembſten Commandanten, am aller meiſten gelegen geweſen/ derentwegen Er noch bißhero/ ſeine boßhafftige Anſchlaͤg/ nicht zuwerck ſtellen koͤnnen/ Als iſt Er dahin be muͤhet geweſen/ vber die jenigen/ die Er Jhme durch allerhand Mittel voranhengig gemacht/ noch mehrere/ vnd vornemblich/ die aller vornembſten/ auff ſeine ſeiten/ zubringen/ vnter anderm ſonderlich dem Herꝛn Graffen Picolomini, ſeine Intentiones dahin entdeckt/ weilen man an dem Kaͤyſerlichen Hoff/ gegen der Soldadeſca, ſo gar vndanckbar/ vnd Tyranniſch verfahre/ dieſelbe ohne einige gedancken der Bezahlung/ allein zu ruinirn gemeint ſeye/ Er auch fuͤr ſeine Perſon/ auff allerley weiß mortificirt wurde/ vnnd aber mahlem in ſorgen ſtehen muͤſte/ mit Deſpect abgedanckt zu werden/ Auff daß Er nun/ an ſeiner Ehr/ vnd Reputation, nicht etwan weiter ein Verkleinerung leide/ waͤre Er entſchloſſen/ ſein Heyl vnd Gluͤck zuverſuchen/ zu ſolchem ende/ mit denen vornembſten/ vnd auß dem gantzen Exercitu auſſer weltiſten Troppen/ mit dem Feind ſich zu conjuugirn, vnd ſo dann ins geſambt die Oeſterꝛeichiſche Erblaͤnder zubekriegen/ biß Er ſelbige/ wie auch Jhrer Kay. May. ſelbſt eigene Perſon/ in ſein Macht vnd Gewalt gebracht/ vnd das gantze Hauß von Oeſterꝛeich/ nicht allein im Teutſchland/ ſondern auch aller anderer orthen/ wohin deſſen Monarchia, vnd Herꝛſchung/ ſich bißhero erſtreckt/ voͤllig/ vnd von der Wurtzel vertilgt/ vnd außgerottet habe/ dannenhero/ vnd damit Jhme beſagter Picolomini, auch beypflichte/ hat Er Jhme vnterſchiedliche Digniteten, auch vornehme Herꝛſchafften vorgetragen/ vnnd verheiſſen/ vnd ob Jhme zwar dagegen/ vom Herꝛn Graffen Picolomini opponirt, vnd zu Gemuͤth gefuͤhrt worden/ wie dieſes ein ſehr ſchwaͤres/ vnd weit auſſehendes Werck/ daß auch die Kaͤyſerliche/ vnd deß Hauß Oeſterꝛeichs Macht/ ſonderlich in Spanien/ vnnd andern orthen/ nicht ſo gar gering zuſchaͤtzen/ vnd ſich ſo leicht nicht wurde vber gewaͤltigen laſſen.
So iſt Er doch nichts deſto weniger/ auff ſeinem Vorhaben halßſtarꝛig verblieben/ Mit vorbilden/ wie daß in wichtigen ſachen/ nur der Anfang/ vnnd erſte Hoffnung ſchwaͤr/ vnd daß bey der gleichen Anſchlaͤgen/ ſo allein auff gut wagen beruhen/ vnd da am verzug/ die groͤſte gefahr hafftet/ dergleichen difficulteten, gar nicht zu beobachten/ Seine ſachen auch nunmehr dahin kommen waͤren/ daß Er ſich nothwendig/ dem Gluͤck vertrawen muͤſte.
Dannenhero/ zu noch mehrerer Erhoͤhung/ ſeiner Condition, vnd Stands/ bey ſo erwuͤnſchter/ in handen habender occaſion, vnd gewiſſen/ auß dem Geſtirn erſcheinenden Himliſchen Warzeichen/ Er eygentlich entſchloſſen/ Da er anderſt nicht koͤnde/ auch all ein mit Tauſent Pferden/ ſein heil zuverſuchen/ vñ wohin Jhne das Gluͤck ſelbſten fuͤhren/ vnd leiten thaͤte/ die hand zuſtrecken/ welchen Muth/ vnd hoͤwenhertz/ Jhme dann ſeine Aſtrologi gemacht/ welche Jhme eingebildet/ daß ſolche directiones, vnnd poſitiones verhanden/ daß für Jhne der Him̃el voller Geigen hienge/ vnd Jhne gleichſame die Planeten ſelſten/ auff den Koͤniglichen Thron zuſitzen/ anreitzeten.
Vnd damit er bey der Militia, auch einen anhang habe/ vnd ſein Authoritet, bey vnderſchiedlichen deſto mehrers gruͤnden moͤge/ Als hat Er/ dem Adam Erdman Tertzka/ ſeinem Schwagern/ das Generalat/ von der Cavalleria auff getragen/ vnd zu vnderſchiedlichen mahlen/ etliche vnderſchiedliche Regim enter vnter geben/ wie dann derſelbe/ eben vmb dieſe zeit/ fuͤnff Regimenter Kuͤriſſer/ zwey zu Fuß/ vnd eins von Tragon eern commandiert, auff welche Er Friedland/ ſich am allermehriſten verlaſſen/ vnd darauff ſein gantze Hoffnung/ bey dieſer ſeiner Rebellion, gebawet/ So iſt er/ in dem vnerſaͤttlichen Ehrgeitz/ vnd darauß er wachſenden boßhafftigen vorhaben/ ſo weit vertiefft geweſen/ daß Er auch gar keine gedancken mehr/ von einem zweifelhafftigen Außſchlag/ ſich in den ſinn weit er kommen laſſen/ Ja der blinden begierlichkeit/ ſich endlich alſo ergeben/ daß Er ſich auch deß arbitrij, gleichſamb der gantzen Europa, anmaſſen doͤrffen/ Jhrer Paͤbſtlichen Heiligkeit Nepoti einem/ hat Er das Koͤnigreich Neapoli, in ſeiner Einbildung aßignirt, dem Hertzogen von Saphoien, gab Er neben dem Koͤniglichen Titul/ Monferrat, Alſo auch dem Groß Hertzogen von Florentz/ mit gleich maͤſſigen Koͤniglichen Titul/ die Rempublicam Lucenſem mit allen Meerporten/ vnnd zugehoͤrungen/ welche von dem Statu Senenſi die Spaniſchen Jhnen vorbehalten/ vnd auff dieſe weiß/ hat Er auch andere Herꝛſchafften/ vnd Status, welche biß hero/ entweder vnter der Spaniſchen Tyranney/ (wie Ers titulirt) oder Protection geweſen/ auff andere Herꝛn transferirt, Allein wegen deß Status von Mayland/ ware Er noch zweiffentlich/ was damit fuͤr ein diſpoſition zumachen/ in Betrachtung/ ſolte Er dem ſelben/ dem Hertzogen von Saphoja, oder aber der Venediger Herꝛſchafft zueignen/ Er ſich beſorgt/ es moͤcht eines/ oder deß andern Macht zu groß werden.
Dem Hertzogen von Mantua aber/ hat Er zur recompens, fuͤr Montferat, Cremona deſignirt, vnd dieſes iſt Er vorhabens geweſen/ alles zugleich zu diſponiren, damit zu beſtimpter zeit/ vnd gegebenen Loß/ die Spaniſchen/ auff einmal/ auß gantz Jtalien verjagt/ auch keine Mittel mehr zu reſiſtiern, vbrig ſeyn ſolten.
Jn welchem allem zwar/ Er Jhme von ſolchen hohen Cronen vnd Potentaten/ eine eytele/ vnd ſeinen vnmuͤſſigen begierlichkeiten gleichfoͤrmige Einbildung gemacht/ alles wann ſolche Haͤupter/ auff eines Verꝛaͤthers/ gar nit vermutlichen gluͤcklichen Außgang/ dergleichen hochwichtige Veraͤnderungen zubawen/ vnd ins Werck zurichten/ ſich wurden vberreden/ vnd perſuadirn laſſen.
Als dagegen auch opponirt, daß dieſes/ wieder die Catholiſche Religion ſey/ vnd weiln gleich wol der ſelben/ die mehriſten vnd vornembſten Capita beyder Armada/ zugethan/ daß zuwieder/ vnnd gegen Jhrem Gewiſſen/ dieſelben Jhme Friedland hierinnen/ nicht leichtlich beypflichten wurden/ hat Er/ die Catholiſchen in ruhe/ vnd bey gutem willen zuerhalten/ die Hoffnung gemacht/ wie er entſchloſſen/ denen vorigen/ vnnd alten Poſſeſſoribus, die Geiſtlichen Guͤtter/ welche die Vncatholiſchen bißhero innen gehabt/ vnd uſurpirt, wiederumb zu reſtituirn.
Der 13. Diſcurß:
Wie der Fridtlaͤnder den Koͤnig in Schweden vnd Franckreich etliche Reichslaͤnder berauben wollen/ vnnd was er ferner ſtraff barlich darbey veruͤbt.
NAch dieſem ſind ſeine Gedancken geweſen/ dem Koͤnig in Franckreich/ Burgundt/ vñ Luͤtzenburg zuvberlaſſen/ doch der Geſtalt/ daß ſelbiger dargegen/ die in Elſaß occupirte Orth/ widerumb einraumen ſolte/ die andern Niderlaͤndiſchen Provincien aber/ haben in jhre freye Libertet geſetzt werden/ vnd dabey verbleiben ſollen/ Damit Er Jhme auch/ die nechſtgelegene Koͤnig/ vnd Potentaten verbuͤndig machte/ Jſt Er vorhabens geweſen/ der Koͤnigl. May. zu Polen/ ſelbige auch auff ſein ſeiten zuziehen/ ein guten theil von Schleſien zu offerirn/ da Sie aber darein nicht willigen wolten/ wider Sie die Calviniſten auffzuwicklen/ vnd ſolche diſſidia zu erwecken/ vnd zu foviren/ daß von dannen/ wider Jhme/ einigen Huͤlff ſich nicht zubefuͤrchten.
Was dann die Commandanten/ bey der Soldadeſca anbelangt/ hat Er ſeinen Schwagern/ Adam Erdtman Tertzky/ mit dem Marggraffthumb Maͤhren/ den General Leutenant/ Herꝛn Graff Gallaſſen/ mit dem Hertzogthumb Glogaw/ vnd Sagan/ ſampt allen deß Hertzogen von Eggenberg Guͤttern/ den Feldtmarſchalcken/ Herꝛ Graff Coloredo/ mit der Graff ſchafft Goͤrtz zubelehnen/ vorgeſchlagen/ dem Herrn Graffen Picolomini/ die Graffſchafft Glatz/ mit allen deß Graffen Schlawata Guͤttern/ wuͤrcklich attribuirt/ bereit auch Befehl gegeben/ weiln ſeine Compagnien/ ohne das/ der Orthen/ in denen Winter Quartieren gelegen/ ſelbige zu occupiren/ vnd in poſſes zunehmen/ deß gleichen auch ſchon verordnet/ daß alle Miniſtri vnd Officirer/ in dem Glogawiſchen/ an den Herꝛn Graffen Gaͤllaſſen/ welcher dazumahlen in Schleſien commandirt/ angewieſen vñ hinfuͤro alle Einkommen/ zu ſeinen/ deß Graffen Gallaſſen handen/ geliffert werden ſollen/ auff dieſe weiß/ hat Er auch alle andere Capiteinen/ vnd Befelchshaber/ auß denen Erblanden/ vnd Jhrer Kaͤyſ. May. vnd Miniſtrorum Guͤter/ zu remunerirn verſprochen.
Jmmittels aber/ vnd weiln Er mit dieſen gedancken/ vnd Vorhaben vinbgangen/ vnd eben vmb dieſelbige zeit/ bey Jhrer Kay. May. Hertzog Frantz Julius zu Sachſen Lawenburg/ newe Friedenshandlungen geworben: vnd dieſe reſolution erlangt/ daß Jhrer Kay. May. nit zuwider/ die Friedens Tractation wider an die handt zunemmen/ vnd daß derohalben/ dem Churfuͤrſten zu Sachſen/ bevorſtehe/ Jhre Abgeordnete/ entweder an den Kayſerlichen Hoff/ mit Jhrer Kay. May. ſelbſten/ oder nacher Prag/ vnd mit dero Feldthaubtman zu tractiren/ abzuſchicken/ hat Er alſo balden zu Dreßden/ Wie auch bey denen Schwediſchen/ (da Er doch dergleichen General/ Friedens Tractation anzufangen/ einigen Gewalt niemahlen gehabt) mit hoͤchſter Verſchimpff: vnd Verkleinerung/ Jhrer Keyſ. Mey. dahin negotijrt/ daß mit deroſelbigen ſelbſten/ Sie nit tractirn ſolten/ mit offenem vorgeben/ daß der Kaͤyſ. May. nicht zutrawen/ ſeitemaln Sie gar zu Pfaͤffiſch/ von denen Jeſuitern/ vnd Spanniern regiert/ vnd was Sie zuſagten/ nicht halten wuͤrden/ noch koͤndten/ Solten vielmehrers mit Jhme tractiren/ als welcher die Macht/ vnd Waffen/ in ſeinen Haͤnden/ vnd entſchloſſen ſey/ mit denen ſelben/ einen Frieden/ deſſen Sie ſich zuerfrewen haben wurden/ einzugehen/ vnter dieſem aber/ nichts anders geſucht/ als wie Er/ vnter dem ſchein deß Fridens/ die vornemſten Capita/ von Jhrer Kay. May. Feinden/ zu ſich nacher Pilſen vermoͤgen/ ſeine gefaſte boͤſe Vorhaben/ mit Jhnen communiciren/ die voͤllige Coniunction/ beyder Theil Waffen/ wider Jhre Kay. May. vergleichen/ vnd volgends gar zu Werck richten moͤchte/ vnd Jhme darunter/ das voͤllige/ vnd abſolutum arbitrium Pacis et Belli aſſumiert, Wie dann vnter diſer zeit/ vnterſchiedliche/ von denen Emigranten/ auß dem Koͤnigreich Boͤheim/ vnter allerhand particular Fuͤrwandt/ deß gleichen/ Hertzog Frantz Albrecht zu Sachſen Lawenburg/ deme auch der Sachſiſche General Leutenandt Arnheim (darzu die Paß vnd Repas bereit vberſchickt geweſen) volgen ſollen/ vnter deim ſchein/ der Friedeshandlungen/ zu Pilſen ankommen/ vnd hat der Wilhelm Khinßky/ dieſe vertroͤſtung allbereit mit ſich gebracht/ wie daß der Schwediſche Cantzler Ochſenſtern/ neben andern Confoederirten, zu aller hilff/ vnd Befuͤrderung ſich erklaͤrt/ vnd offerirt hetten.
Welcher nachmahlen auch/ die gantze Zeit zu Pilſen verblieben/ alle Frantzoͤſiſche/ vnd Schwediſche Correſpondẽtzen gefuͤhrt/ mit dem Friedland/ allesin hoͤchſten vertrawen/ berathſchlagt/ vnd dem ſelben/ auch nach deſſen wiſſentlichen Exautoration, vnd genommener Flucht/ nacher Eger/ vnd biß zu dem Todt beharꝛlich adharirt.
Demnach aber Jhrer Kayſ. May. beuelch/ daß der Churfuͤrſtl. Durchl. in Bayern/ theil das in Oeſterreich/ Ob der Enß/ einquartirtes Volck/ deßgleichen auch theils auß Boͤheim zuhilff ziehen ſollen/ vnd dann die/ für Jhr Durchl. Herrn Cardinaln Jnfante/ von den Spaniſchen/ begerte ſechs tauſent Pferdt/ bey dem Friedtlaͤnder/ allerhandt widrige gedancken erweckt/ vnd in dieſe ſorg geſtelt/ daß dergeſtalt/ Jhme alle Kraͤfften benommen/ vnd Er alsdann deſto leichter/ von ſeinem Chargo widerumb abgeſetzt werden moͤchte/ hat Er ſich vnd ſeine ſachen deſto mehrers zuuerſichern/ vnter dem ſchein/ vnd praͤtext/ eines feindtlichen Einfals/ die hin/ vnd wider/ in die Winter Quartier gezogene Regimenter/ widerumb zuruck gefordert/ vnd die Oberſten vnd Commandanten/ auff den Elfften Januarij/ diß Sechtzehen hundert vier vnd dreyſſigiſten Jahrs/ abermahlen/ ohne alles Jhrer Kaͤyſ. May. Vorwiſſen/ oder Erinnern/ zu ſich/ nacher Pilſen beſchriben/ entzwiſchen aber rumores ſpargiren laſſen/ als wann Er das Generalat reſignirt, vnd ſich ſelbſtern retirirn wolte/ allein zu dieſem endt/ damit Jhne hernach/ die General Perſonen/ vnd Officirer/ deren Er ſchon etliche zur handt gehabt/ widerumb erbitten/ vnd Er der geſtalt vrſach gewinne/ in Sie zuſetzen/ daß Sy ſich gegen Jhme/ bey demſelben zuſtehen/ verbinden folten.
Vnd weiln etliche/ noch vor dem außgeſchribenen Tag/ dahin ankommen/ die andern Confidenten/ denen Er diß Werck verhero ſchon alles vertrawt gehabt/ auch vorhero allda geweſen/ Als hat Er/ durch den Jhlo/ vnd Tertzky/ als ſeine vornembſte Jnſtrumenta/ vorhero deliberirn, vnd negotijrn laſſen/ was denen andern Commandanten/ auff den beſtimpten Tag/ offentlich zu proponirn/ vnd vnter was fuͤr prætext, dieſelbe zu ſeinem willen/ vnd Jntent zuuermoͤgen ſeyn moͤchten/ damit Er dergeſtalt/ vollends der gantzen Armada/ auff welche alle ſein Hoffnung principaliter geſtellt geweſen/ verſichert ſeyn moͤchte.
Nicht weniger iſt auch/ mit etlichen vornembſten Commendanten/ an denen daß meiſte gelegen geweſen/ abſonderlich tractirt worden/ ſelbige wider Jhre Kaͤyſ. May. anzureitzen/ vnnd dagegeu Jhme Friedtlandt anhaͤngig zumachen/ ſonderlich aber/ mit dem Herꝛn Graffen Jſolani/ deme dieſes fuͤrgemahlen/ daß Jhre Kaͤyſ. May. dem Herꝛn Palfi/ die newe Werbungen in Hungarn/ dergeſtalt auffgetragen/ daß ſelbiger nachmahlen/ vber alle leichte Pferdt/ vnd auch die Croaten commandirn, vnd alſo Er Iſolani, von ſeinem bißhero gehabten Commando, entſetzt werden ſolle/ allein wolle Er Friedland darein keines wegs bewilligen/ vnd habe derentwegen albereit/ mit dem Herꝛn von Queſtenberg geredt/ auch Jhrer Kayſ. May. ſelbſten geſchrieben/ daß/ wann Er Herꝛ Graff Iſolani, ſeines Charigo privirt werden ſolte/ Er Friedland auch weiter niche verbleiben wolte/ vnd damit dieſem allem deſto mehr ſchein geben wurde/ ſeynd gar Schreiben fuͤrgebracht vnd wie daß/ noch in ſelbiger Nacht/ derentwegen ein eigner Curier ankommen waͤre/ fuͤr getragen worden/ da doch in der Warheit/ vnnd an jhme ſelbſten nicht das geringſte geweſen.
Nachmahlen/ hat man Jhme auch ein Gut/ von hundert tauſent Thalern offerirt/ vnd weilen ſo gleich/ von denen Confiſcierten/ derentwegen Er an den Cantzler Eltzeu/ als welcher die Confiſcationes dirigirt/ verwieſen worden/ keines verhanden geweſen/ hat Jhme der Tertzka/ eines auß den ſeinigen/ nach ſeinem ſelbſt eigenen belieben/ zuerwoͤhlen anerbotten.
Als nun auff den beſtimbten Tag/ den Eylfften Januarij/ die Commandanten/ vnd Obriſten/ zu Pilſen zuſammen kommen/ hat Er Jhnen durch den Illo, in ſeinem Quartier/ anfaͤnglich die Queſtenbergiſche Inſtruction, wie auch obvermeltes Kaͤyſerliches Schreiben/ vnnd dann/ daß ſechs Tauſent Pferd/ für Jhre Durchl. den Herꝛn Cardinaln Infante, von denen Spaniſchen begert wurden/ gantz verkehrt/ vnd mit ſonderm Liſt/ zu ſeinem Intent, fuͤrtragen/ vnd proponirn laſſen/ zu conſultiren/ Ob moͤglich/ Die Winter Quartier/ auſſer der Erblaͤnder zunehmen/ Jtem die Stadt Regenſpurg/ bey damahliger Winterszeit/ wieder zu recuperirn/ vnd dann/ ob thunlich/ vnd rathſamb/ die ſechs Tauſent Pferd/ von der Armada weg zulaſſen: Dieweil nun/ die fůrnembſte ota, was man gern geſchloſſen haben woͤllen/ ſchon vorhero vnterbawt/ die Propoſition auch/ darnach formirt geweſen.
Als iſt das Concluſum/ vmb ſo viel deſto leichter erfolgt/ daß weder eins/ noch anders thunlich/ vnd dieſes ſolche ſachen/ die allein zu Ruinirung der Armada angeſehen waͤren/ Welches Illo, alsbalden dem Friedland refenrt/ vnd als Er wiederumb zuruck kommen/ darauß die Occaſion genommen/ die zum ſchein vorgehaͤbte reſignationem/ offentlich vorbringen zulaſſen/ mit ſonderbahrer boßhafftiger Außfuͤhrung/ die Commandanten/ wieder Jhre Kayſ. May zuverhetzen/ mit dieſem Eingang: Ingratis ſervirenefas, die Commandanten/ vnd Obriſten/ ſollen auß ſolchen/ Jhme Generaln beſchehenen Zumutungen abnehmen/ wie von dem Kaͤyſerlichen Hoff/ vnmuͤgliche ding Jhme auff getragen/ vnd wann Er nicht gleich alsbald pariere/ ſo ſuche man Jhne zu verfolgen/ wie dann die Spaniſchen/ Jhme bereit mit Gifft bey kommen wollen/ welche/ nach deme Sienunmehr/ die Kaͤyſerliche Raͤth/ vnd Miniſtros, auff Jhre Seyten gebracht/ mit allen kraͤfften dahin trachten/ wie Sie mit dem nechſten/ den Koͤnigin das Feld bringen/ ſelbigen nachmahlen Jhres gefallens herumb fuͤhren/ Sie aber/ die voͤllige diſpoſitionem der Waffen/ vnter ſich bringen moͤgen/ durch welches Sie nichts anders vor hetten/ als hierunter/ die rechte Fundamenta/ Jhrer Monarchiæ/ in dieſen Laͤndern zubefeſtigen/ die Teutſche Freyheit auffzuheben/ vnd das H. Roͤmiſche Reich/ wieder die alten Privilegia/ Jhnen Erblich zumachen/ Dannenhero dieſe Jhre gedancken/ vnd vorhaben hin durch zubringen/ vnd Jhne Friedlanden zu enervirn/ hettẽ Jhre Kayſ. May. vnter ſcheinbaren prætexten/ befohlen/ den mehrern theils der Armadæ/ in Bayern zuſchicken/ vngeachtet der vorhandenen harten Winterszeit/ vnd das wiſſentlich/ wie hart vnd vbel/ ſelbiger Churfuͤrſt/ die Soldateſca zu tractirn pflege/ daß auch allein eben zu dieſem end/ die ſechs tauſent Pferd/ für Jhre Durchl. den Herꝛn Cardinaln Infante, ſelbigen von Mayland/ biß nacher Niderland/ einen ſo weiten weg/ zu convoiren/ begert worden/ So ſey in denen Kaͤſerlichẽ Erb Landen/ weder Volck/ noch Geld mehr zubekommen/ der Kaͤyſer ſey nur ein Raub der Jeſuiter/ welche durche gewohnliche betrug/ vnter dem ſchein/ der Religion/ alles Geld/ ſo auffbracht wurde/ verſchlucken/ So waͤren auch der Kaͤyſerlichen Raͤth/ vnd Miniſtrorum Gedancken/ allein dahin gerichtet/ wie Sie/ Jhrer Kaͤyſ. May. Gemuͤth/ vnd Hertz/ auff andere ſachen wenden/ auff daß ſich die Miniſtri, Jmmittels deß abſoluti Imperij gebrauchen moͤgen/ ſteckten beynebens vol deß Geitz/ vnd aller boͤſer begierlichkeiten/ wie Sie dann/ alle contributiones/ auß denen Laͤndern/ welche fuͤr die Soldateſca bewilliget/ an ſich ziehen/ vnnd alſo/ der armen Soldaten ſawren Schweiß/ zu Jhrer Hoffarth anwendeten/ An jetzo ſuchten Sie noch darzu/ Mittel vnd Gelegenheit/ wie jhnen ſolten die Haͤls gebrochen werden/ Wo Sie die Soldaten hinkommen/ oder Quartier begeren/ wolte mans nicht haben/ thaͤten als wans Tuͤrcken/ Teuffel/ oder Tartarn waͤren/ daß alſo nirgends nichts zuholffen/ vnd wann mangleich viel verſpreche/ ſo wolte mans doch nicht halten.
Dieweiln dann Er Friedland/ dieſes alles wol wuͤſte/ vnd dabey ſein Ehr vnd Reputation/ welche Er/ mit ſeinen acht vnnd zwentzig Jaͤhrigen Kriegsdienſten erobert/ hoch pericltrirte/ Er auch der Soldateſca, in dem was Er vielmals verſprochen/ nicht mehr zu halten koͤnte/ weiln Jhme entgegen nicht zugehalten/ vnd an dem Keyſerlichen Hoff/ auch mit denen Confiſoationibus, welche vorhero Jhme/ dardurch die redlichen Soldaten/ Jhrer dapffern Dienſt zu recompenſiten/ eingeraumt worden/ in andere weg diſponirt wurden/ Als ſey Er entſchloſſen/ zu reſigniren/ vnd die Armadam zu quittirn/ ſeiner Geſundheit deſto beſſer abzuwarten/ ehe Daß Er/ mit ſchimpff wiederumb/ (als Jhme dann albereit ein ſolches ſpiel/ durch den Neld/ vnd Vndanckbarkeit angerichtet) von newem abgeſetzt/ vnd verſtoſſen werde/ doch habe Er dieſes Jhnen Commandanten/ vnd Obriſten/ vorhero fuͤrtragen laſſen wollen/ hiervber auch dero Wolmeinen/ vnd trewhertziges Mitleiden zuvernehmen/ dabey dann er Illo, ſein bedencken alſo bald angehefftet/ Sie Commandanten/ ſolten gleichwol bey ſich ſelbſten bedencken/ was Jhnen von deß Hertzogs Abzug/ fuͤr gefahr vnd ſchaden zuſtuͤnde/ Sie hetten die Regimenter/ vnd Compagnien/ meiſtentheils/ auff ſeyn deß Friediands zuſprechen/ auß Jhrem eignen Seckel gerichtet der geſtalt wurden Sie/ nicht allein darfuͤr nichts/ ſondern auch fuͤr Jhre/ ſo gar getrewe Dienſt/ einige Bezahlung/ oder recompens nicht zuhoffen haben/ vnd nichts anders/ alls ruinirte Cavallieri ſeyn/ derowegen ja der beſte Rath ſey/ bey dem Generaln vmb Continuirung ſeines Generalats/ mit allem fleiß/ anzuhalteu/ Worauff alſobald ein gemeines geſchrey worden/ daß man den Hertzogen nicht laſſen/ ſondern denſelben/ lenger bey Jhnen zuverharꝛen/ erbitten ſolle/ Jnmaſſen ſtracks/ von einer Abordnung tractirt/ auch bald zu Werck gerichtet/ die weilen Er Friedland/ auff ſeiner vorigen ſimulation verblieben/ vnd noch weiter gebetten ſeyn woͤllen/ die Abgeordnete aber entzwiſchen/ alles wiederumb zuruck gebracht/ ſeyn Sie zu andern mahl zu Jhme abgeſchickt/ darauff Er ſich dann erſt erklaͤrt/ noch ferners bey der Armada zuverbleiben/ vmbzuſehen was deroſelben hinfuͤro/ fuͤr ein Vnderhalt/ vnnd Bezahlung wuͤrde verſchafft werden.
Als nun Illo neben den anderen Abgeordneten/ dieſe Reſolution wiederumb zuruck gebracht/ vnd theils der Commandanten darauff weg gangen/ hat Erin bey ſeyn der vbrigen ferners proponirt/ Weiln Friedland/ auff ſo ſtarckes erſuchen/ vnd bitten/ nur Jhnen den Commandanten zum beſten/ ſich reſolvirt/ noch lenger bey der Armada zuverbleiben/ ſo ſeye ſein begehren/ welches auch aller billigkeit gemaͤß/ daß man ſich hingegen auch/ gegen Jhme verobligire/ drauff die Formulam ſolchen Obligation/ vnnd Verbundnuß/ welche vorhero von dem Nieman ſchom gerichtet/ vnd zu Papier geſetzt geweſen/ vnd nachmahlen vnterm dato deß zwoͤlfften Januarij verfertigt worden/ her fuͤr gebracht vnd abgeleſen/ wie nemlichen Er Friedland/ wegen viel faͤltig empfangener diſgusti, zugezogener hoch ſchmertzlicher Injurien, vnd wieder Jhne angeſtelter gefaͤhrlicher Machinationen, ſo wol verweigerter/ noth wendiger vnentberlicher Vnerhaltung der Armada/ die Waͤffen zu quittirn/ vnnd ſich zu retirirn/ gentzlich entſchloſſen geweſen/ doch aber/ auff der Commandanten/ durch den Illo, vnnd andere vier Obriſte/ beſchehenes erſuchen/ vnnd bitten/ ſolche ſeine/ zu der reſignation eingefuͤhrte/ bewoͤgliche motiva, ſo weit zuruck geſetzt/ daß Er ſich noch ein zeitlang/ bey der Armada zuverbleiben/ vnd ohne Jhr/ der Commandanten außtruckliches Vorwiſſen vnd willen/ von denſelben/ vnd der Armada/ ſich nit zubegeben/ reſolvirt/ Daß Sie ſich hingegen ſamentlich/ vnd ein Jeder Jnſonderheit/ am kraͤfftigſten/ an ſtatt eines Corperlichtn Ayds verpflichten/ vnd verbuͤnden/ bey dem ſelben erbar vnd getrew zuhalten/ auff keinerley weiß/ von dem ſelben ſich zuſeparirn/ vnd zutreunen/ noch trennen zulaſſen beſondern alles das/ was zu ſeiner/ vnd der Armada conſervation gereicht/ neben Jhme euſſerſter moͤglichkeit zubefuͤrdern/ vnd beynebens/ vnd fuͤr denſelben/ alles das Jhrige/ biß den letzten Blutstropffen/ vngeſpart auffzuſetzen/ Wie Sie dann auch/ im fall einer/ oder der ander/ jhres Mittels/ dieſem zu wieder handlen/ vnd ſich abſondern wolte/ ſambtlich/ vnd ein jeder Jnſonderheit/ den/ oder dieſelben/ wie Trewloſe/ Ayds ver geſſene Leuth zuverfolgen/ vnnd an deſſen Haab vnd Guͤtern/ Leib vnd Leben/ ſich zu rechnen/ ſchuldig vnd verbunden ſeyn ſollen/ vnd wollen.
Darinnen aber auch/ ſonderlich dieſe Clauſula begriffen geweſen/ ſo lang Er Friedland/ in Jhrer Keyſ. May. Dienſten/ verbleiben/ vnd zu Befuͤrderung deroſelben Dienſten/ Sie gebrauchẽwuͤrde/ Es iſt aber dieſes alles mit fleiß/ auff einem Vormittag/ gleich vor dem Eſſen tractirt worden/ damit Jmmittels die zeit gewunnen/ vnd Er Illo darauff alle Commandanten/ bey dem vorhero zugerichten Pancket/ bey ſich behalten/ da dann der vorhero abgelefene Schluß/ wiederumb vmbgeſchrieben/ die vorbemelte ſubſtantial Clauſula außgelaſſen/ vnd nach auff gehobener Tafel/ da die mehriſten/ mit dem Wein zim lich beladen geweſen/ zum vnterſchreiben fuͤrbracht/ daruͤber ſich zwar anfangs/ ſonderlich wegen der außgelaſſenen/ obvermelten Clanſul/ ein Wiederwillen/ vnd Tumult erhebt/ Doch aber alsbald/ durch deß Illo zuſprechen/ welcher es mit dieſem entſchuldigt/ daß ohne das/ in dem Eingang/ der Kaͤyſerlichen Dienſt gedacht/ vnnd an einem paar wort/ nicht ſo viel gelegen waͤre/ vnnd dann deß Tertzky Jnſolentz/ vnnd Vermeſſenheit/ welcher die Jenigen ſo es mit dem Friedland nicht halten woͤllen/ fuͤr Meineydige Schelmen/ vnd anders außgeruffen/ weiln die getrewen Commandanten geſehen/ daß alda/ weder zeit/ noch orth/ viel zuwieder reden/ oder zu difficultirn, wiederumb geſtilt/ vnd alſo ſelbiger Schluß/ nach deß Illo, vnd Tertzky Exempel/ vnd der andern General Commandanten/ auch von den andern anweſenden Officirn/ weil ſolches/ vnder gewaffneter Hand/ vnnd entbloͤßtem Degen/ nicht wol zuverweigeren geweſen/ vnterſchrieben worden.
Demnach aber Friedland/ dieſen Wiederwillen/ vnd Verweigerung vernommen/ hat Er deß andern Morgens/ alle Commandanten/ wiederumb fuͤr ſich erfordert/ vnnd Jhnen ſelbſten/ die Vrſachen ſeiner geſchoͤpfften Reſolution/ von der Armada abzuziehen/ mit einer empfindlichen Oration fuͤrgetragen/ auch alles das Jenige/ was den vorigen Tag/ der Illo proponirt, mit viel mehrerm Eyffer/ vnnd noch beweglicher repetirt, ſonderlich aber/ daß das Jenige/ was von Hoff auß begert/ fuͤrnehmlich wegen Jhrer Durchl. deß Herꝛn Cardinal Infante, ſolche Sachen waͤren/ wanns ein Schuler Jung begehrte/ es werth ſeye/ daß man denſelben darumb mit Ruthen ſtraffen ſolte/ vnnd ob Er ſich zwar/ deß vorigen tags/ auff Jhre erſuchen/ vnd anlangen reſolvirt/ noch lenger bey Jhnen zuverbleiben/ So habe er doch/ an jetzo mehr Vrſachen/ als vor niemahln/ auff ſeiner erſten Reſolution zuverharꝛen/ all die weiln Er vernehmen muͤſſen/ daß allerhand difficulteten/ bey Vnterſchreibung deß Jenigen/ welches Er allein/ zu ſeiner eignen Sicherheit/ begehrt/ movirt worden.
Auff welches die Commandanten ab/ vnd in der Ante Camera, wiederumb zufammen getretten/ Jhne noch malen erſucht/ vnnd gebetten/ wolte das jenige/ welches den vorigentag/ von etlich wenigen/ in einem erunck fuͤrgangen/ nicht ſo hoch beobachten/ alldieweiln Sie anjetzo/ allein dernuͤchtern deß einhelligẽ willens/ ſolchen Schluß zu approbirn/ vnd zu ratificiern/ Worauff wiederumb etliche Exemplaria, weiln in dẽ erſten/ theils deß Weins halben/ theils aber mit fleiß/ die Namen alſo geſchrieben geweſen/ daß mans faſt nicht erkennen koͤnnen/ vnterſchrieben/ vnd dergeſtalt auß getheilt worden/ daß ein Exemplar, bey dem Eltiſten Commanten/ deß Fußvolcks/ das andere bey dem Eltiſten/ der Reutterey/ vnd das dritte bey denen Croaten verbleiben ſollen.
Dieweiln auch die Commandanten/ von der Aldringiſchen Armada/ deßgleichen auch von den jenigem Corpore/ welches noch in Schleſien verbliebẽ/ Jhrer viel nit zůr ſtell geweſen/ Als iſt ein Exemplar dem von Schafftenberg (deme zugleich/ eben denſelbigen tag/ das General Commando/ vber die Cavalleria/ vnd das Aldringiſche Volck in Oeſterreich auffgetragen) vnd dann/ dem Hanß Vlrich Schaffgotſchen/ gleichsfals Generaln/ von der Cavalleria (deme das voͤllige Commando in Schleſien vbergeben) auch eines angehendigt worden/ mit befelch ſelbige Armaden/ vnd Volck/ gleichfalls zu dieſem Schluß zu perſuadirn/ vnd ſelbigen vnterſchreiben/ vnd approbirt zumachen.
Ob nun wol in dieſem Schluß/ argliſtiger weiß/ vieler empfangener diſguſten, vnd zugefuͤgter Jniurien/ ingenere meldung beſchicht/ So iſt doch der Vngrund/ vnd das lautere wider ſpiel/ der gantzen Welt bekandt/ vnd meniglich wiſſent (mit was allerhandt gutthaten/ Gnaden/ Freyheiten/ Hochheit/ dignitaͤten/ als nicht baldt einem Menſchen/ deſſen Standts beſchehen/ von Jhrer Kayſ. May.
Er von Fridtlandt begabt worden/ was auch fuͤr anſehenliche Summen Gelts/ zu vnterhaltung der Armada/ dem ſelbem vbermacht/ vnd Er ſonſten auß denen Contributionen zuſammen gebracht/ das ſeind die Erblaͤnder/ vnnd das gantze Roͤmiſch Reich Zeugen/ deme auch/ in einnemung der contributionen/ oder auch abwendung dermahl vbergebenen Confiſcationen/ ſo wenig einiger Eintrag beſchehen/ daß auch die Kayſ. Cammer/ den wenigſten Heller/ dem Fridtlaͤnder nit entziehen/ noch wann Sie gleich gewolt/ anderſthin wenden koͤnnen/ weil er allein/ die mittel zur Execution in haͤnden gehabt/ zugeſchweigen/ einiger Keyſ.
Miniſter, ſich in gedancken ziehen koͤnnen/ von ſolchen contributionen/ vnd confiſcationen/ ohne conſens des Fridtlaͤnders/ ſich zubereichen/ Dannenhero dieſes alles nichts anders/ als falſche erdichte vnd betruͤgliche Einbildungen geweſen zu Jhrer Kayſ. May. hoͤchſten verkleinerung/ einig vnd allein dahin an geſehen/ von deroſelben/ die getrewen Generaln/ Oberſten/ vnd Officirer/ verhaſt vnd abwendig/ vnd dagegen Jhme anhengig zumachen/ ſich Jhrer vnd der gantzen Armada/ zu ſeinem gefaſten boßhafftigen Jntent/ zugebrauchen/ vnter dem ſchein/ vnd Titul des Fridens/ ſich mit allen offenen Feinden zu coniungirn/ vnd vnter dem ſchein vnd Titul/ der nothwendigen vnderhaltung/ vnd hinder ſtelligen bezahlung/ ſich der Erb- Koͤnigreich/ vnd Landen/ wie auch aller getrewer Raͤth/ vnd Diener Güter/ zu impatroniren, vnd der geſtalt Jhre Keyſ. May. von Landt vnnd Leuthen zuvertreiben/ Cron/ vnd Scepter/ Aidtbruͤchiger weiß/ Jhme ſelbſten zuzueignen/ vnd dero gantzes Hauß gaͤntzlich auß zurotten.
Als Er nun der geſtalt/ mit denen Commandanten, ſein Intent erlangt zu haben ver meint/ vnd aber/ die fuͤrnembſten Capita, als der General Leutenant/ Herꝛ Graff Gallas/ der Feldtmarſchalck/ Herr Graff von Aldringen/ auch der Feldtmarſchalck Graff Coloredo, an welchen allein/ Jhme allermeiſten gelegen/ nicht zur ſtell geweſen/ als hat er dieſelben auch nacher Pilſen erfordert/ Sie gleichfals zu ſeinem Vorhaben zu diſponiren/ oder ſich/ auff den wiedrigen fall/ Jhrer Perſonen zubemaͤchtigen/ vnd damit inmittels/ andern Confidenten/ der Orthen/ ſeine ſachen/ vnd allbereit gehabte befelch/ deſto beſſer negotijrn moͤchten/ Dahingegen hat Er die Generaln von der Cavalleria/ den von Schafftenberg/ mit voͤlligem Commando zu der Aldringiſchen Armada/ in Oeſterꝛeich vnter der Ennß/ den Schaffgotſchen/ in Schleſien mit gleichmaͤſſigem General Commando/ vnd das Volck zu ſeinem anhang zu diſponiren/ vnd alles in guter bereitſchafft zuhalten/ den Herꝛn Graffen Picolomini aber/ in das Land ob der Enß/ abgefertigt/ mit befelch/ Erſtlich alle Paͤß/ vnd orth gegen Saltzburg zu occupirn/ damit keine huͤlffen/ auß Jtalia/ mehr herdurch kommen koͤndten/ weiln all andere orth/ dan" nhero Jhre Keyſerl. Mayeſtaͤt/ etwas Volck zukommen moͤgen/ allbereit von dem Feindt occupirt geweſen/ Deßgleichen/ wann die zeit ſein wuͤrd/ mit dieſer conjuration/ aller orthen offentlich außzubrechen/ den Herꝛn Graffen von Aldringen/ auff alle weeg/ bem Kopff zunemmen/ entzwiſchen alles Volck/ von Jhme abwendig zumachen/ vnd/ wo muͤglich/ auch das Spaniſche/ mit gutem/ auff ſein ſeitten zu bringen/ oder/ da Er ſolches nicht erlangen moͤcht/ Sie mit offener macht zuuͤberfallen/ zu welchem endt/ vnd damit Er Graff Picolomini/ dieſes alles deſto leichter effectniren kondte/ hat Er Jhme verſprochen/ allezeit mehr Volck/ vnd ſo viel vonnoͤthen ſeyn wurde/ nach zu commandiren/ wie dann eben darzu/ der Schafftenberger/ mit dem Volck/ in vnter Oeſterꝛeich/ Jhme patirn ſollen/ darzu Er Jhme Grafen Picolomini auch allen Gewalt/ vnd Vollmacht eingeraumbt/ einen jeden Obriſten/ welcher Jhme/ fuͤr den Friedtlandt ſuſpect fuͤrkommen moͤchte/ zu caſſirn vnnd die befelch/ vnd Regimenter andern zu vbergeben.
Weiter hat Er Jhme anbefohlen Paſſaw/ Lintz/ Krembs/ ſeinem gut beduncken nach zubeſetzen/ vnd alſo die zunechſt an der Thonaw gelegene Orth in guter ſicherheit zubehalten/ vnnd vollents ſich mit aller macht/ gegen Jhr Kaͤyſ. Mayeſtaͤt/ zuwenden/ ſelbige zufangen/ vnd nach occupirter Stadt Wien/ aller orth vnd enden zuverfolgen.
Jn Schleſien/ hat Schaffgotſch im befelch gehabt/ nicht allein daſſelbe Volck/ zu gleichmaͤſſigen Abfall zu diſponirn/ ſondern ſich auch aller vornembſten orth/ als Troppaw/ Glatz/ Neuß/ ſambt der Artilleria/ zu Grotz Glogaw/ zubemaͤchtigen/ das Volck alles in guter bereitſchafft/ vnnd zu dem fortzug/ wohin das Commando gehen wuͤrde/ fertig zuhalten/ ſonderlich aber auff die Hungariſche newe Werbungen/ (ſeytemahlen Friedtlandt/ zu Pilſen ſchon gewuſt/ daß dieſelben damahlen ſtarck im Werck geweſen) wol achtung zu geben/ vnd da was auß Hungarn/ oder Maͤhren kommen ſolte/ auff daſſelbige zugehen/ vnd zuſchlagen/ ſonderlich aber/ iſt aller obbenenten General Officirer befelch geweſen/ nicht allein fuͤr ſich ſelbſten/ dieſem allem/ ſo jetzo angezeigt/ fleiſig nach zu kommen/ ſondern auch dieſes Jhren vntergebenen Commandanten/ vnd Obriſten zubefehlẽ/ keiner eignen Ordinantz/ vom Keyſerlichẽ Hoff auß/ zuparirn.
Entzwiſchen iſt Er Friedtlandt vor habens geweſen/ den Keyſerlichen Hoff/ mit allerhandt Liſten/ vnd vornemblich vnter dem Deckmantel/ weiterer Fridenshandlungen/ mit guter Hoffnung/ die Er auch fuͤr gewiß außgeben/ daß Er ſeinen Kopff/ wann ſolche nit gluͤcklich fortgehen ſolten/ verlohren haben wolte/ zu interteniren, vnnd zuſpeiſen/ Wie er dann zumehrerm ſchein auch wiederumb einen Keyſerlichen Rath/ zu Jhme fuͤrderlich/ ſolcher tractation halber zuſchicken/ inſtendig begehrt/ deſſen aſſiſtentz er ſich bey der Handlung gebrauchen moͤchte/ bey nebens aber/ vier mahl hundert tauſent thaler in Abſchlag ſeiner ſchuldt/ jhme alſo baar zuverlegen/ zubegeren/ weiter auch inſtendig an zuhalten/ den Soldaten/ die wuͤrckliche Bezahlung zu leiſten/ vnnd Jhme ſelbſten/ fuͤr das Hertzogthumb Meckelburg/ welches er/ fuͤr ſeine angewendte Vnkoſten/ bey dieſem Krieg/ hie vormahls angenommen/ darvber auch inueſtirt worden/ Statisfaction zuleiſten/ damit Er alſo/ weil Er wol gewuſt/ daß ſolches/ in kurtzem nit koͤndte præſtirt werden/ Er ſeine vorhabende defection/ hier durch deſtomehr außſchmucken/ die zeit gewinnen/ vnter dieſem aber/ mit den feinden/ das gantze Werck vergleichen moͤchte/ darauff er als dann vmb den Fruͤling/ wann es zeit zu Feldt zu ziehen/ mit ſeinen machinationibus/ vnnd boͤſen Anſchlaͤgen/ offentlich herfuͤr brechen/ vnd Jhre Keyſ. Maͤy. vnd dero Hauß/ aperto Marte/ verfolgen/ vnd wider dieſelbe graſſiren wollen.
Als Er auch/ vmb dieſelbe zeit/ von Lintz auß/ von ſeinen Correſpondenten einem/ aviſirt worden/ wie Jhre Keyſ. May. in das Land Ob der Ennß/ zu Commiſſarien/ Jhre Fuͤrſtlichen Gnaden/ den Herꝛn Biſchoffen zu Wien/ den Herꝛn Grafen Kevenhuͤllern/ vnd den Herꝛen Grafen von Loſenſtein/ deputirt/ vnd daß ſolches vnder dem ſchein/ alda dem Landtag bey zuwohnen/ in der war heit dahin angeſehen waͤre mit dem Churfuͤrſten in Bayern/ vnd dem Spaniſchen Volck zu correſpondiren/ vnd vermittels deſſelben/ Paſſaw/ Lintz/ vnd andere ort/ an dem Thonawſtromb/ zuverſichern/ wie auch das gemeine geſchrey gehe/ daß die zu Hungarn/ vnd Boͤhem Koͤn. May. ſelbſten/ mit dem negſten folgen wurden/ (Ob zwar ſolches lautereytele diſcurs/ vnd muthmaſſungen geweſen)
So hat Er doch als baldt auß boͤſem verdacht/ vnd ver wundem Gewiſſen/ dahin befelch geben/ vorbemelte Herꝛn Commiſſarios?
Ja auch Jhre Koͤn. May. ſelbſten/ wann ſie daſelbſt ankommen moͤchten/ in gefaͤngliche Verhaͤfftung zunemmen/ vnd damit zu ſtatuirn/ was die occaſion/ vnd ſeine Dienſt erfordern wurden.
Deßgleichen iſt auch/ der/ immittels nacher Dreß den/ zu dem Churfürſten von Sachſen/ der Friedens Tractaten halber/ auff deß Kinßky vorſchlag/ vnd zumuthen/ abgeſchickte Antonius Schlieff/ zu Pilſen widerumb angelangt/ vnd als ſelbiger/ ſeine verꝛichtung/ bemeltem Kinßky/ aller erſt referiert/ hat dieſer Jhme lauter angedeut/ wie daß die ſachen/ in ſeinem abweſen/ ſich weit veraͤndert/ vnd nunmehr in gantz andern terminis begriffen/ Friedland habe ſchon ein andere reſolution gefaſt/ die gantze Kaͤyſerliche Armada/ waͤre nun mehr in ſeiner Hand/ erwarte nur deß Arnheimbs ankunfft/ wolte den Frieden ſchlieſſen/ der Kaͤyſer Confirmire denſelben/ oder nicht/ Ja man werde den Kaͤyſer/ da Er den geſchloſſenen Frieden nicht confirmiren wolte/ von Land vnnd Leuten vertreiben/ vnd als Jhme/ von dem Schlieffen dagegen opponirt/ daß Chur Sachſen/ ſo leicht nicht glauben/ noch dem Friedland allein trawen/ vnd Jhre Kaͤyſ. May. beyſeits ſetzen wurden/ hat Er ferners ſo weit herauß gebrochen/ Chur Sachſen werde folches in der That erfahren/ oder aber deß Reichs Freyheiten beſſer bedencken muͤſſen/ vnnd werde ſich auff die letzt Friedland/ mit Franckreich/ vnnd Schweden conjungiren/ vnnd Sie als dann nach Chur-Sachſen nicht viel mehr fragen.
Dieweilen dann Jhme Friedland/ die andern General Perſonen/ denen Er ſich offenbahrt/ vnd alles vertrawt/ vnnd daruntur fuͤrnehmlich der Herꝛ General Leute nandt/ Graff Gallas/ wie auch der Herꝛ Feldmar ſchalck/ Graff Picolomini/ von dieſem ſeinem Boßhafftigen vorhaben/ vnnd mehr als Barbariſchen Tyranney/ keines wegs abwenden koͤnnen/ vngeachtet Sie Jhme mannigfaͤltig/ ſeine hohe dignitaͤten/ vnnd Wuͤrden/ darinnen Er ſich befunden/ vnnd hergegen die boͤſe Belohnung/ welche den Jenigen/ ſo an Jhrem Herꝛn Meineydig/ vnnd Aydbruͤchig worden/ ſo wol bey Freunden/ als Feinden/ faſt jeder zeit wiederfahren remonſtriert/ vnd zu Gemuͤth gefuͤhrt/ vnnd daß Er ſich ſelbſten/ in der Jenigen Haͤnd/ nicht præcipitirn ſolle/ deren Trew Er noch nicht verſichert/ beynebens aber bey ſich ſelbſten betrachtet/ wie ſtarck Sie/ mit jhrer Ehr/ vnd reputation hiebey intereſſiert/ vnd mit was hohen Aydspflichten/ Der Kaͤy. Mayeſt. Sie verbunden/ Als haben Sie zwar anfangs/ vnter ſich ſelbſten/ allerhand Conſilia communicirt/ wie die ſem vnweſen fuͤrzukommen/ vnd zu remediern ſeyn moͤchte/ alldie weilen Sie bey ſich ſelbſten/ ſo wol Jhrer eignen Perſon/ als auch der gantzen Armada/ vnd deß gem einen Weſens halber/ welches dardurch gar leichtlich in ein groſſe gefahr/ vnnd confuſion hette koͤnnen geſetzt werden/ noch dazumahlen nicht fuͤr rathſam befunden/ mit dergleichen wichtigen ſachen/ etwann vnzeittig außzuſprengen/ zumahlen Jhnen wol bewuſt/ in was hohem credit/ der Friedlaͤnder/ bey der Kaͤyſ. May. waͤre/ welche Jhme auch/ vber ſo viel Muthmaſſungen/ vnnd Vrthel/ vber deſſen actionen, Jhme jedoch/ ein ſolche vndanckbare/ Aydsvergeſſene Verꝛaͤtherey/ nicht leicht zumeſſen wurden/ Doch aber nochmahln/ damit nicht etwan auß dem verzug/ groͤſſere gefahr entſtuͤnde/ vnd wol gar die Medicin, zu ſpath gereicht wuͤrde/ haben Sie alles in der hoͤchſten ſtill/ an Jhre Kay. May. vmbſtendig berichtet/ welche/ nach empfangenen vnterſchiedlichen/ gleichfoͤrmigen Relationen/ mit denen/ aller Orthen/ die facta vberein geſtimbt/ vnnd daruͤber gehabten geheimen conſultationen/ demnach Sie/ deß Friedlaͤnders oberzeltes vorhaben/ vnd theils albereit zu werck geſetzt er Verfaſſung halber/ keinen zweiffel ſich mehr machen koͤnnen/ in Anmerckung/ Jhrer ſelbſt eignen Perſon/ vnd dero gantzen Hauſes euſſeriſten gefahr/ vnnd deß gantzen gemeinen Weſens/ hoͤchſten præjudicij/ auch fuͤr Augen ſchwebenden Verluſts/ vnnd ruin, dero angehoͤrigen Erbkoͤnigreich/ vnd Laͤnder/ ſich dahin/ reſolvirt/ vnderſchiedlichen dero vornehmen Kriegs Commandanten/ befelch auffgetragen/ daß Sie/ auff alle thunliche weiß vnd weg/ Jhne Friedlanden/ wie auch ſeine fuͤrnembſte zween Adhærenten/ den Illo, vnd Tertzka/ in gefaͤngliche Verhafftung/ vnnd an ein ſolches ſicheres ort bringen ſolten/ alda Er gehoͤrt werden/ vnnd ſich/ vber alles dieſes/ gnugſamb defer diren/ vnnd purgiren moͤge/ oder doch/ ſich ſeiner Lebendig/ oder Tod zubemaͤchtigen/ dieß wichtige werck auch dextrè, vnnd mit ſolcher fuͤrſichtigkeit moderiern/ vnd anſtellen/ damit Jhrer Kaͤyſ. May. Intention, erꝛeicht/ das gemeine Weſen/ wie auch die Reichs Conſtitutiones, dero Kayſerliche authoritaͤt/ vnnd Jhr Hauß/ fuͤr dem machinirten vntergang/ conſerviert wuͤrden.
Vnd damit dieſes nicht etwan/ bey der Armada/ vnnd denen Landern/ newe motus ecweckte/ haben Sie dem Herꝛn General Leutenanden/ Graff Gallaſſen/ beynebens ein offenes Patent/ vnterm dato/ deß vier vnnd zwentzigſten Januarij/ an alle General Befelchshaber/ Obriſte Lentenand/ ꝛc. Vnd andere hohe/ vnd Niedere Officier/ zu Roß/ vnd Fuß/ mit vberſchickt/ denſelben die/ mit dem Friedland/ als geweſten General Feld haubman/ auß hochwichtigen/ vnd tringenden Vrſachen fuͤr genommene Veraͤnderung/ notificiert/ vnnd Sie/ auß Kaͤyſerlicher Macht/ aller obligation/ mit welcher Sie gedachtem Friedland/ als Generaln/ verbunden geweſen erlaſſen/ hingegen geordnet/ daß Jhme dem General Feld Leutenand/ Herꝛn Graffen Gallaſſen entzwiſchen vnd ſo lang/ biß ſolches Generalat wiederumb beſtelt/ allen gebürenden reſpect/ folg/ vnnd gehorſamb leiſten ſollen/ ohne einige Verweigerung/ oder Hinderung/ ſo lieb jedwederm die ſchwere vngnad/ vnd dabey in Rechten außgetzet ſtraff vnd Poͤn zuentfliehen.
Ob Sie zwar auch vernommen/ daß etliche Kriegs Obriſte/ vnd Officier/ bey der/ am Eylfften Januarij/ zu Pilſen/ angeſtelten Verſamblung/ etwas weit gegangen/ vnd mehr/ als von rechtswegen gebuͤrt/ ſich eingelaſſen/ Jedoch aber/ weiln Sie benebens auch befunden/ daß Jhnen ein anders eingebildet/ vnd vortelhafftiger Weiß vorgehalten/ als es billich/ bey der/ mit Ayd vnd Pflichten/ deroſelben ſo hoch verbundenen Soldateſca/ geſchehen ſollen/ Als hetten Sie/ damit deßwegen niemand/ zu vnverantwortlichen verzweiffleten Conſilijs/ ſich verleiten lieſſe/ ſich dahin gnaͤdigſt erklaͤrt/ alles/ was dieß fals vorgangen/ nach zuſehen/ vnd gantz zuver geſſen/ auſſerhalb daß auß ſolchem Perdon/ neben dem geweſenen Generaln/ noch zwo andere Perſonen außgeſchloſſen/ Als welche ſich zu dieſem werck/ als Raͤdlsfuͤhrer/ vor andern gebrauchen/ Dabey alle hohe/ vnnd Niedere Befelchshaber/ vnnd anbere Soldaten verſichert/ wie Sie bißhero/ der Kaͤyſerlichen Gnaden vnd Danckbarkeit/ gegen alle die Jenigen/ ſo deroſelben trewlich gedient/ der gantzen Welt bekandt gemacht/ Sie auch ins kuͤnfftig dahin aller gnedigſt geſinnet waͤren/ ſo viel immer muͤglich/ vnd erſchwinglich feyn wird/ an derſelben nichts ermanglen/ Wie Sie auch ohne das beflieſſen/ daß an nothwendigem Proviant/ vnnd Vnterhaltung/ dero getrewen Krieghoͤrs/ nichts ermanglen/ ſondern mit Nothwendigkeit verſehen werden ſolle.
Es hat ſich aber damaln/ wegen allerhand erheblicher/ vnd wichtiger bedencken/ theils/ daß man der gantzen Armadæ/ in gefahr geſtanden/ vnnd man nicht gewuͤſt/ wohin ein/ oder anderer Obriſter/ inclinirt ſeyn moͤchte/ theils auch/ daß die getrewen Kaͤyſ. Commandanten/ noch keinen einigen ſichern orth gehabt/ da Sie ſich colligirn/ vnnd im nothfall retirirn koͤndten/ vnnd vmb anderer vrſachen mehr/ ſich ſo gleich nicht thun laſſen woͤllen/ dieſe/ Jhre May. gefaſte reſolution/ alſobalden zur Execution zu ſtellen/ vnnd zu publiciern; Dannenhero/ vnnd damit hierdurch der Herꝛ General Leutenandt/ Graff Gallas/ mehr zeit/ vnnd Gelegenheit erlangen/ Jnmittels auch alles/ bey dem Volck hin vnd wieder/ nothwendig diſponirn/ vnnd mehrere Commandanten an ſich gewinnen moͤchte/ hat Er den Friedland dahin perſuadirt/ weilen bey der vorigen zuſammen kunfft/ der auffgeſetzte Schluß/ in ſeyn/ deß Herꝛn Graffen Gallaſſen/ abweſen/ mit zimblicher Vnordnung/ vnd etlicher wiederwillen/ vnterſchrieben worden/ daß dahero nicht viel auff denſelben zubawen/ es ſey dann/ daß Er in ſeinem beyſeyn/ in einer voͤlligen Verſamblung/ von allen wiederumb ratificirt werde/ derhalben/ auff den neunden Februarij/ wiederumb ein newe zuſammenkunfft/ aller Commandanten/ auß geſchrieben worden; bey derſelben/ iſt Friedland willens geweſen/ die Officier vnd Soldateſcam deſto mehr wieder Jhr Kaͤyſ. May. vnd dero Hoff verbittert zumachen/ annotirn zulaſſen/ was mann einem jedwedern Regiment/ Jnſonderheit von zeit an/ da Er der Armada wiederumb vorgeſtanden/ noch reſtire; Vnd darauff ſolches alles nacher Wien zuſchicken/ vnd die baare Bezahlung zu urgirn, hierdurch eine offene meutination, vnter der Soldateſca zuerwecken/ vnd dieſelbe deſto ehender zu dem Abfall zuvermoͤgen.
So hat Er auch auff das allerargiſte exaggerirt, wie von Jhrer Kaͤyſ. May. die Land Contributiones, vnd Confiſcationes, Jhme entzogen/ vnnd dieſelbe vnter die Hoff Officirer/ vnd Raͤthe (welche Er/ vnnuͤtzer gedancken Miniſtrostitulirt) außgetheilt wurden/ Dahero Er entſchloſſen/ als balden die Obriſten/ wuͤrcklich in die Poſſeß, der fuͤrnembſten Kaͤyſerlichen Raͤthen/ vnnd Diener Guͤter/ zu immittirn, mit welchem Er allein dahin geſehen/ dardurch der Commandanten gemuͤter/ deſto mehr zugewinnen/ vnd ſeine vorhabende Anſchlaͤg zu ſtabilirn, Jhme affectionirt, vnd anhaͤngig zumachen.
Als nun hierauff der Herꝛ Graff von Aldringen/ ſeiner ſelbſt eigenen/ darbey verſirenden gefahr halben/ nacher Pilſen nicht kommen/ ſondern mit allerhand Entſchuldigungen/ von einer zeit zur andern cunctirt, vnd der Herꝛ Graff Gallas abgenohmen/ daß auß dieſem auſſen bleiben/ Friedland was ſuſpicirn moͤchte/ hat Er daher/ die jenige vrſach/ welche ſich gleich ſelbſt præſentirt, in deme nemblichen/ Jhme der Friedland ſelbſten angemuthet/ ſich zu dem Graffen von Aldringen zuerheben/ vnd ſelbigen/ als ſeinen Schwagern/ nacher Pilſen zuvermoͤgen darzu Er ſeine eigne Carotzen dargeliehen/ arripiert, vnd dergeſtalt von Pilſen hinweg/ nacher Frawenburg/ gleichſamb dem Herꝛn Graffen von Aldringen entgegen/ abgereiſt; Als Er aber dahin kommen/ vnd ſich erſtlich mit dem Don Balthaſar de Maradas, nachmalen aber/ in dem nechſt abgelegenen Dorff/ mit dem Herꝛn Graffen von Aldringen vnterꝛed/ alles mit einander conferirt, vnnd conſultirt, vnnd darauff vom Volck/ ſo viel Sie nur gekoͤnnet/ zu Jhrem willen gebracht/ Budweiß/ vnnd Thabor fuͤr Jhr Kaͤyſ. May. beſetzt/ vnnd in Krafft deß vberſchickten Patents/ die Ordinantzen/ darin Er alle Obriſte von dem gehorſamb/ mit deme Sie biß dahin an den Friedland gewieſen/ liberirt, hin vnd wieder außgetheilt/ hat Er ſich gar nacher Lintz begeben/ ſelbiger orthen/ auch alles in Ordnung geſtelt/ Paſſaw/ vnd andere orth verſichert/ vnd die Obriſten/ der verdaͤchtigen Regimenter/ ſo lang vmb- vnd bey ſich behalten/ biß Er ſelbige/ nacher Wien zuſchiecken ſich alda zu purgirn, befelch bekommen.
Eben auß dieſer occaſion, daß der Herꝛ Graff von Aldringen/ nicht allein nicht kommen/ ſondern auch der Herꝛ Graff Gallas außgeblieben/ hat Herꝛ Graff Picolomini/ welcher vorher wegen deß new außgeſchriebenen Tags ſchon wiederumb zu Pilſen angelangt/ ein vrſach genommen/ ſich darvon zumachẽ/ dem Friedland dieſen ſcrupulum movirt, weilen Herꝛn Graff von Aldringen/ ſich nunmehr außtruͤcklich wieder ſetzig vnd vbel affectionirt erzeige/ ſo ſer zubeſorgen/ daß Er dem Herꝛn Graff Gallaſſen/ weil ſelbiger auch nicht wieder komme/ nicht etwa nach dem Leben ſtrebe: Dahero Friedland Jhme durch den Tertzkabefelch geben/ daß Er ſich alsbald nach Lintz verfuͤgen/ vnd alldorten alles Volck zu ſeinen Dienſten/ zuſammen fuͤhren ſolle/ auff welches Er auch/ mit deß Friedlands eignen Gutſchen von Pilſen hinweg/ vnd folgends wiederumb zu dem Herꝛn Graff Gallaſſe nacher Lintz kommen/ der Jhne dann alsbald/ mit drey Tauſent Pferd/ vnd dem Bredawiſchen Regiment/ wiederumb gegen Pilſen zu commandirt/ damit Er eylends/ vnd der Baron de Suys, (welcher von dem Herꝛn General Leutenant Gallaſſen befelch gehabt/ ſich alsbald nacher Prag zuwenden/ die darumb gelegene Regimenter/ wie auch ſelbe Stadt fuͤr Jhr Kayſ. May. zuverſichern) bey Frawenburg/ wiederumb angelangt.
Die weiln dann auß dem/ daß nicht allein der Herꝛ Graff von Aldringen/ ſondern auch der General Leutenand/ vnnd der Herꝛ Graff Picolomini/ außgeblieben/ Jmmittels auch der Spaniſche Reſident, Doctor Auguſtinus Navarra, wie nicht weniger der Obriſte Deodati, welcher ſein Volck/ gegen dem Feind liegen gehabt/ zu Pilſen heimblich durchgangen/ ſein Regiment auß den Quartiren zuſammen gefuͤrt/ vnnd ſeinen Zug ohne alle Friedlaͤndiſche Ordinantz angefangen/ den nachmalen der Herꝛ Graff Picolomini/ mit dem Volck ſchon vmb Horaſchowitz/ in der Bereitſchafft angetroffen/ vnnd vielen andern ſachen mehr/ der Friedland gemerckt/ daß ſeine Machinationes außgebrochen/ vnnd etwas gegen Jhme/ obhanden ſeyn müſſe/ hat er als bald Ordinantz geben laſſen/ weder deß General Leut enands/ Graff Gallaſſen/ noch Graffen von Aldringens/ noch deß Don Balthaſars/ noch Picolomini/ wie auch ſonſten keiner eigenen Ordinantz/ auſſer ſeiner ſelbſt eigenen/ deß Jllo/ vnd Tertzka zu parirn/ zu gleich auch/ zu den nechſt gelegenen verwarten Orthen/ Budweiß/ Thabor/ ꝛc. geſchickt/ ſelbige/ ſampt dem darin gelegnen Volck/ (deme aber bereit die Befelch Jhrer Kayſ. May. ein wenigs zuvor/ vorkommen) in ſeyn Sicherheit zubringen/ vnd dann all Regimenter/ in eyl/ vnder dem ſchein/ als wann der Feind auff das Koͤnigreich Boͤheim zuziehen/ vnnd einbrechen wolte/ nacher Prag commandirt/ allda alles Volck/ tlaͤngſt auff den drey vnnd zwantzigſten Februarij/ zuſammen gefuͤhrt werden ſollen/ dahin Er auch ſelbſten/ in eigner Perſon kommen woͤllen/ mit demſelben/ vnnd ins geſambt/ von Jhrer Kayſ. May. zu einem ſchein/ die Bezahlung zubegehren/ darauff ſeine biß anhero gehabte Anſchlaͤg/ zuentdecken/ vnnd ſo dann/ die total meutination, fuͤr ſich zu werck zurichten/ oder aber/ da dieſes Jhme nicht angehn ſolte/ wie Er dann ſelbſten darob gezweiffelt/ (alldieweiln Er ſchon gemerckt/ daß der General Leutenand bereit vorkommen/ vnd ſchon alles/ fuͤr Jhre Kayſ. May. wieder Jhne/ diſponirt habe (ſich nacher Sittaw zu wenden/ allda Er/ wegen ſeiner ſelbſt eignen/ nahent gelegener Laͤnder/ vnd Guͤter/ vnd daß der Arnheimb nahe an der hand/ ſich mehrers ſicher zuſeyn vermeint/ wie Er ſich dann auch gaͤntzlich auff das Volck in Schleſien/ als wurde daſſelbegar gewiß alles zu ſeinen Dienſten vnd bereit zuſammen gefuͤhrt ſeyn/ verlaſſen.
Deßgleichen/ iſt den achtzehenden Februarij/ in der Nacht/ Hertzog Frantz Albrecht zu Sachſen Lawenburg/ mit Friedlaͤndiſchen Paß/ nacher Regenſpurg/ zu Hertzog Bernhardten von Weinmar abgereiſt/ ſelbigen/ mit Fürweiſung deß/ mit der Soldateſca den zwoͤlfften Januarij/ verfertigten Schluß/ dahin zu diſponirn/ als bald ſein Volck/ an die Boͤhmiſchen Graͤntzen/ zuſammen zufuͤhren/ vnd ſich mit den Friedtlaͤndiſchen Troppen zu conjungirn/ wie nicht weniger/ die vbrigen Schwediſchen auch dahin zuvermoͤgen/ daß ſie ſich gleichfals/ zu dieſem vorhaben/ vnd Coniunctur/ vnder dem ſchein eines Friedens verſtehen ſollen.
Es hat aber der von Weinmar ſolcher Legation nicht trawen woͤllen/ vermeinent/ daß der Hertzog Frantz Albrecht/ von dem Friedtlaͤnder ſelbſt betrogen waͤre/ weil er ſich nicht einbilden koͤndte/ daß ein gantze Armada/ vnd ſo viel anſehenliche Cavaglieri/ dermaſſen an jhrem Herꝛen Aydtbruͤchig werden koͤndten/ mit dieſem Elogio deß Friedtlaͤnders./ daß denen jenigen/ ſo an Gottnit glauben/ auch kein Menſch trawen koͤndte.
Jtem/ Jſt auch eben ſelbiges tag/ als Hertzog Frantz Albrecht von Pilſen verꝛeiſet/ ein Boͤhmiſcher vom Adel/ Wentzel Rabenhaupt/ nacher Franckfurt/ zu den Schwediſchen Cantzler Oxenſtern/ vnd alda reſidirenden Frantzoͤſiſchen Ambaſciatorn/ Monſ.
Frequiern/ mit Brieffen von dem Kinßky/ vnnd einem Friedtlaͤndiſchen Paß/ fuͤr ermeltem Frequiern/ eintweder ſelbſten in eigener Perſon/ oder doch durch Abgeordnete/ nacher Prag zukommen abgefertigt/ Vnd dann der Antonius Schlieff/ den neunzehenden Februarij in die Schleſien/ zu dem Schaff gotſchen verſchickt worden/ mit einem Schreiben an den Feldmarſchalcken Herꝛn Graffen von Colloredo/ vnd offenem Patent/ daß die/ in der Marck Brandenburg/ vnd Marggraffſchafft Laußnitz gelegene Reuterey vndert dem ſchein/ einer elargirung/ vnd refriſchirung in die Winter Quartier in Schleſien gefürt/ vnd deß Schaff gotſchen voͤlliger diſpoſition vnder geben worden/ Sie auch in allen ſeinen Ordinantzen hinfuͤro pariren ſollen/ jtem mit einem Creditiv/ von dem von Friedtlandt/ an den Schaffgotſchen/ dem ſelben ſeine hierunden habende Jntention/ mit mehrerm zuentdecken/ dem der Hertzog Frantz Albrecht/ noch vor ſeinem Abreiſen/ auch einen Paß/ vnd dann drey verſchloſſene Ordinantzen/ an die Schleſien/ als auff dem Thumb zu Preßlaw/ zu Brieg/ vnd Oppeln/ gelegene Commandanten von dato an/ mit dem Generaln von der Cavalleria/ den Schaffgotſchen/ weiln derſelbe das Commando in Schleſien abſolute bekommen wuͤrde/ zu correſpondiren/ vnd einer/ vnd der andern notturfft wegen/ ſonderlich aber/ gegen den Jenigen ſo ſein Schaffgotſchens befelchen/ vnd der Friedens Tractat en zuwider ſeyn wolten: oder was ſich ſonſt dergleichen ereignen moͤchte mit Jhme zu communicirn/ vnd demſelben ſo weit/ doch ſeiues Herꝛn dienſt ohne ſchaden zu aſſiſtirn/ mit gegeben mit welchem allem/ Er Schlieff vnderwegs zu Prag angehalten vnd in Arreſt genommen worden.
Vngeachtet nun/ dieſes alles alſo fuͤrgangen/ vnd beſtellt geweſen/ So hat doch nichts deſto weniger/ die zu der anderu zuſammenkunfft/ welche ſich inmittelſt biß auff den zwantzigſten Februarij verzogen/ beſchribene Officirer/ vnnd Commendanten/ ſo viel deren in Pilſen anweſendt geweſen/ Er widerumb fuͤr ſich erfordern laſſen/ vnnd Jhnen ſelbſten fürgetragen/ wuſten ſich zu erinnern welcher geſtalt vor dieſem auff Jhr bitten vnd anſuchen/ Er ſich erklaͤrt/ vnangeſehen ſeiner vielfaͤltig empfangener diſguſten/ vndwieder Jhne angeſtelter machinationen/ vnd dahero vor gehabt er reſignation/ noch laͤnger bey Jhnen/ vnd der Armada/ zu verbleiben/ Sie auch dahin ermahnet vnd bewogen/ daß Sie die Recurten vnd Armaturn/ inmittelſt auß dem Jhrigen verlegen/ vnnd zu werck richten ſollten/ darfuͤr Er ſolches auß dem ſeinigen wieder zu erſtatten/ Buͤrg worden.
Nun ſeye entzwiſchen eine Veraͤnderung fuͤrgangen/ in deme der Graff von Aldringen/ mit ſeinem Volck auß dem Reich in Oeſterꝛeich gezogen/ dahero nun mehr einige Contributionen nicht zu hoffen/ So blieben die Steiriſchenauch dahin den/ Dieweiln er dann nicht gern mit ſeinem verſprechen/ ſtecken bleiben wolte/ Als habe er Sie erfordert/ ſich mit dem Feldtmarſchalcken Jllo/ zu vnterꝛeden/ was fuͤr mittel an die handt zunehmen/ damit diß fals ein Jeder/ das ſeinige haben moͤchte/ habe zwar auch/ den Graffen Aldringer darzu bernffen/ der ſeye aber nur biß nacher Frawenburg kommen/ vnd entſchuldige ſich/ mit ſeiner Kranckheit/ vnd ob Er auch wol/ den Graff Gallaſſen/ nach Jhme geſchickt/ ſo bleibe doch derſelbe weiſſe nicht/ auß was vrſachen/ auch auß/ verhoffte doch/ Sie werden ſich noch einſtellen:
Für eins:
So hoͤre Er/ fuͤr das Ander/ auch ſpargirn/ daß der Obriſte Deodati/ mit ſeinem Regiment auff gebrochen/ wieſſe nicht wohin/ vnnd daß Jhrer viel/ in denen gedancken begriffen/ den juͤngſt gemachten Schluß auch dahin außdeuten/ als wolle wieder Jhre Kayſ. May. dero Hochheit/ vnd die Catholiſche Religion/ Er etwas anfangen/ darzu ſeye er aber nunmehr zu alt worden/ allein werden zu Hoff viel ſachen begere/ die von dem Roͤm.
Reich nicht koͤndten conſentirt/ noch gut geheiſen werden/ dahero ſeye Er nur/ dem gemeinen Weeſen zu beſten/ willens/ einen Frieden zu machen/ vnd/ damit auch Sie darumb wůſten/ werde jhnen der Feldt- Marſchalck Jllo/ die Tractations Puncten fuͤrhalten/ vnnd wolle allzeit etliche Oberſten dabey haben/ verhoffe aber beynebens/ Sie werden bey Jhme halten/ wie Er bey Jhnen zuverbleiben/ auff jhre ſo ſtarckes anhalten/ ſich bewegen laſſen/ wolle Jedtwedern ſein Contentamento geben/ dann ſolte Er ſich Jhrer annemmen/ vnd darvon einen ſpott zugewarten haben/ waͤre Er zu alt darzu/ vnnd wurde von Jhnen nicht weniger/ dann von Hoff/ vbel recompenſirt/ Auff welches Er vnter bemeltem dato/ deß zwantzigſten Februarij/ zu einem euſſerlichen ſchein/ ein andere formulam/ einer obligation/ den anweſenden Obriſten vorhalten/ vnnd von denſelbigen außfertigen laſſen/ darinnen dieſe proteſtation begrieffen/ daß wider Jhre Keyſ. May. dero Hochheit/ vnd Catholiſche Religion/ deren Sie/ die Oberſten/ ſelbſt mehren theils zugethan waͤren/ das geringſte zuverſtatten/ weniger ſelbſten zu practiciren/ Jhme niemahln in die gedancken oder Hertz kowmen/ Jm werck aber/ daran dann dem Friedtlaͤnder am meiſten gelegen/ haben Sie ſich de novo wieder verbuͤnden muͤſſen/ mit jhme/ vnd beyſammen/ biß auff den letzten Blutstropffen/ zuhalten/ allem dem/ was vorhin verſchriben/ mit darſtreckung Leib/ Ehr/ Gut/ vnd Bluts wuͤrcklich/ vnnd ohne einige wiederredt/ vnd behelff/ nachzukommen/ dahero/ wann Er die Soldadeſca/ entweder/ wegen ſo bald nicht erfolgter Bezahlung/ oder von der Key. May. auß geſchlagenen Friedens/ (wie Er dann/ auff dieſe Fundamenta/ vornemblich ſeine Rebellion gegruͤndet) erſtlich zu einer Defection gebracht/ die Außlegung bey Jhme ſelbſt wurde geſtanden ſeyn/ vnd bey ſeinen Adhærenten, was gegen der Kay. May. dero Hochheit/ wit nicht weniger die Religion ſeye/ oder nicht/ daß alſo dieſer anderer Revers, zu nichts anders/ von dem Friedland angeſehen/ als die vorige/ dardurch etwas zu gloßiren, ob zwar ſolche Gloſſa/ bey verſtaͤndigen/ Jhne nur weiter ſuſpect gemacht/ daß ſie ſeiner Jnnerlichen Intention gar nicht gemaͤß/ weil Er eben dieſelbe Clauſulam/ in welcher/ Jhrer Kay. May. vnd deß Hauß von Oſterꝛeich dienſt/ wie obvermelt/ reſervirt worden/ in der vorigen obligation/ vnd Verbuͤndnuß/ gar nicht leiden wollen/ die præmiſſæ auch ſo wol erſter/ als anderr Verſchreibung/ als auch der muͤndliche vortrag/ ſo bey den Reverſen beſchehen/ vnnd mit hoͤchſter Verunglipffung der Kay. May. vnnd vnerweißlichen Calumnijs er fuͤllet geweſen/ einige Jhrer May. dienſt/ gemeſſene Concluſion nicht inferiren koͤnnen/ ſondern grad daß Contrarium/ als meineydigen Abfall/ vnd offene Rebellio/ zumahlen/ da ſolche Verbuͤndnuß/ der Soldateſca/ Jhrer Kay. May. vnd dem allgemeinen Weſen zu gutem vermeint/ es derſelben im wenigſten nichts beduͤrfft/ ſondern die Armada/ ſich ohne dieſelbe Jhrer Ayd/ Pflicht vnd ſchuldigkeit ohne das zuverhalten/ wurden gewuſt/ auch fuͤr eine groſſe vnleidenliche injuri billich angezogen haben/ daß Sie vnverſchulter weiß/ in verdacht der Infideliter, vnnd Jhme deß wegen/ gleichſamb ein newer Ayd vnd Obligation ſolte auff getrungen werden/ Demnach aber hierauff/ alsbald vnterſchiedliche Commandanten/ nacher Prag/ voran gereiſt/ vnnd vnter denſelben/ ſonderlich auch der Tertzka ſeine/ Jenſeits der Moldaw gelegene Compagnien, gegen Pilſen zuſammen zufuͤhren/ nach Rokhazan kommen/ vnnd allda Brieff gefunden/ darinnen Er berichtet worden/ wie daß jm mit tels/ der Baron de Suys das vmb Prag gelegene Volck/ allbereit auff Jhrer Kaͤy. May. ſeyten gebracht/ ſelbige Stadt innenhabe/ vnd daß Jhre Kayſ. May. Patenta/ vnterm dato deß Achtzehenden Februarij/ darinnen/ der/ den zwoͤlfften Januarij/ gemachte Schluß als ipſo jure nichtig/ vnnd null caßirt, der Friedland ex autorirt, vnd fuͤr einen Meineydigen Rebellen declarirt, allda bereit offentlich publicirt, vnd daß auch Leutmeritz ſchon in Jhrer Key. May. devotion ſey/ hat Er ſich alſo bald wiederumb zuruck/ nacher Pilſen gewendet/ vnd deſſen allen den Friedlandt berichtet/ welcher bey ſolcher confuſion, vnd vnverſehener Veranderung/ ſein voriges Propoſitum, ſich nacher Prag zubegeben/ auch nothwendig einſtellen muͤſſen/ vnnd dargegen die Stadt Eger erwoͤlet/ welche Stadt/ von einem Tertzkiſchen Regiment/ von Außlaͤndern præſidiert, deren Er/ vornemblich auch/ auß perſuaſion deß Tertzka/ Jhres Obriſten/ am allermeiſten verſichert zuſeyn vermeint/ weil dieſelbe im Reich am wenigſten zuverliehren/ noch auff die Kayſ. May. auſſer Ehr/ Redlichkeit/ vnnd geleiſter Pflichten/ welche aber auch/ die geborne Vnterthanen/ offt hindan ſetzen/ zuſehen gehabt/ vnd derentwegen alsbaldt/ an alle Regimenter/ Ordinantzen ergehen laſſen/ vngehindert der vorigen ſich als balden/ vnd in Angeſicht nacher Eger zuwenden/ vnd darauff ſelbſten/ den zwey vnd zwentzigſten Februarii/ (nach deme Er/ vorhero die Stadt Pilſen/ dem Bernhard Haͤmerl/ Obriſten Leuten ant/ vnter dem Alt Saͤchſiſchen Regiment/ befohlen/ vnd durch den Jllo Ordinantz ertheilen laſſen/ daß Er ſeines Obriſten gantzes Regiment/ zu ſich hinein/ in Pilſen nehmen/ auſſer deß Friedlands/ oder ſein deß Jllo/ auß truͤckenlicher Ordinantz/ wieder Herꝛn Don Balthaſars/ General Leutenand Gallaſſens/ noch Graff Picolomini/ Ordinantzen/ keines wegs pariren/ vnd ſo lieb Jhme ſein Ehr dahin bedacht ſeyn ſolle/ den Platz euſſeriſt zu manutenire wie man Jhne dann/ da Er feindtlichen angegriffen werden ſolte/ ohne Succurs mit laſſen wurde) wie ein fluͤchtiger/ nur mit der Hoffſtadt/ vnd etlichen ſeinen vornembſten Adhærenten/ vnd mit deß Hertzog Julij Heinrichens zu Sachſen Lawenburg/ fuͤnff:
wie auch ſo viel deß Tertzka Compagnien, deß Obriſten Buttlers Tragonern/ vnd zwey hundert Mußquetirern/ auch von deß Hertzog Julij Heinrichens Regiment/ zu ſeiner Convoy/ von Pilſen ſich begeben/ vnd ſelbigen Abend zu Mieß angelangt/ von dannen auß/ der Jllo/ feinen auffbruch/ alſobald in das Land Ob der Enß/ ſeiner Meinung nach/ einem deß Friedlands Confidenten aviſirt, mit dieſem andeuten/ wann ſelbige Regimenter/ durch Boͤheim/ biß nacher Eger durchzukommen/ ſich nicht mehr getrawen/ ſo habe man ſich allbereit ſo weit mit Hertzog Bernharden von Weimar verglichen/ daß wañ Sie die Thonaw hinauff paßiren wolten ſolcher Paß verſtattet werden ſolte/ oder aber vermeinten Sie der orthen eine diuerſion, mit huͤlff der Bawrn zumachen/ werde ſolches zu ſeinem belieben geſtelt.
Demnach auch die gantze Artilleria, mit aller Munition vnd Pagagi zu Pilſen/ in ſolcher eyl verbleiben muͤſſen/ Als hat Er auch den General Zeugmeiſter Spaar/ welcher mit dem Hertzog Julio Heinrichen/ von der Prager Reiß auch wiederumb zu Jhme zuruck kommen/ alsbald mit Ordinantzen geſchickt/ dieſelbe hinnach zubringen/ Es hat aber der Herꝛ General Leutenand Gallas/ auch in dieſem allbereit die Fuͤr ſehung gethan/ daß alle Pferd/ vmb Pilſen/ nacher Prag weggenommen worden/ dahero/ wie auch/ weiln die zu der Artilleria gehoͤrige Officier vnd Perſonen/ ſonderlich aber der Obriſte Leutenand Veit.
Kuͤtzing/ bereit heimlich dieſen Verſtand gehabt/ nichts mehr koͤnnen/ fortgebracht werden/ biß alsbald darauff/ der Obriſt Davigni/ mit etlichen Regimentern/ vnnd der Obriſt Deodati mit dem ſeinigen/ vnnd dann letztlich auch der Graff Picolomini allda angelangt/ vnd die Stadt/ ſampt aller Artilleriæ, Munition, vnd hinderbliebenen Pagagi, in Jhren Gewalt gebracht.
Alſo hat Er auch/ noch zuvor/ den Achtzehenden Februarij/ durch ſchrifftlichen Befelch/ den Obriſten Leuten an den Cordon/ von Eger/ nacher Pilſen beruffen/ vnnd weiln Er deß Volcks/ in der Laußnitz deme der Obriſte von der Goltz commandirt/ nicht allerdings verſichert geweſen/ als bald Er ankommen/ mit vielen Complementen/ deß verſtorbenen Obriſten Boͤheims Regiment/ welches zur Sittaw gelegen/ geben/ mit dem befelch/ alsbalde dahin zuziehen/ vnd alldorten/ alle die Jenigen/ die bereit da ſeyn/ oder noch hinkommen werden/ zu commandiren/ Als aber Er Cordon/ den zwey vnd zwentzigſten Februarij/ wiederumb zu Eger ankommen/ in Meinung allda abzudancken/ vnnd alsbald nach der Sittaw zureiſen/ hat Er/ den drey vnd Zwantzigiſten hernach/ in der Nacht/ drey vnterſchiedliche Ordinantzen empfangen/ daß Er von Eger nicht auffbrechen/ ſondern allda verbleiben/ commandiren/ vnd keiner Ordinantz pariren ſolle/ ſie ſeye vom wem da wolle/ als ſein deß Friedlands/ vnnd Marſchalcken Jllo/ oder deß Tertzka/ deßgleichen/ daß Er auch den Obriſten Wachtmeiſter Leßle/ dem Friedland/ zwiſchen Mieß/ vnnd Eger/ entgegen ſchicken ſoll/ welches den andern Tag hernach beſchehen/ vnnd hat Er Leßle/ dem Friedland/ den vier vnnd zwantzigſten/ bey Plan begegnet/ dahin Er/ den drey vnd zwantzigſten Abend/ vnd folgends den vier vnd zwantzigſten/ zu Eger angelangt.
Vnter wegs/ hat Er Friedland wieder ſeinen vorigen brauch/ vnnd mit mehr Cæremonien/ als Er ſonſten gepflegt/ in einem langen diſcurs, Jhme Leßle/ alles das jenige erzehlet/ was zu Pilſen fuͤrgangen/ wie Er ſich retirirn wollen/ aber von denen Commandanten wiederumb erbetten/ in den gemachten Schluß/ nur denenſelben zu gutem/ vnnd weil man viel gefaͤhrliche Sachen/ bey Hoff/ wieder Jhne machinirt/ ſich ſelbſten damit in Sicherheit zuſtellen/ eingewilliget/ derentwegen anjetzo/ ein Confuſion/ vnter der Armada entſtanden/ dabey Jhre Koͤnigliche May. vnnd anders theils die Spaniſche faction/ die Haupter waͤren/ endlich damit concludirt/ wann Jhr Kaͤyſ. Mayeſt. Jhne Friedland/ ferner fuͤr Jhren Diener/ vnnd General nicht haben wollen/ ſo begehre Er Sie auch ferners/ fuͤr keinen Herꝛn zuhaben/ vnnd es werde Jhme/ an einem Herꝛn nicht manglen/ aber begehre keinen zuhaben/ ſondern werde hinfuͤro ſelbſt Herꝛ ſeyn/ hab Geld vnnd andere Mittel genug/ ein Armada/ auff den Fuß zubringen/ Vnd da er auch keines hette/ ſeyn andere gute Leut/ die Jhne nicht verlaſſen werden/ viel Obriſte/ vnder Jhrer Mayeſt. Armaden/ werden ſich/ ein zeitlang gut Kaͤyſeriſch erzeigen/ aber mit erſter Gelegenheit/ ſampt den Regimentern/ zu Jhme ſtoſſen/ Arnheimb/ vnnd Frantz Albrecht/ ſampt Jhrem Volck/ ſeyn zu ſeiner devotion/ werde jnnerhalb vier Wochen/ mit einer ſolchen Armada/ dergleichen Er/ noch niemahln gehabt/ nach Oeſterꝛeich rucken/ vnnd Jhrer Mayeſt. ſelbſten zuwiſſen machen/ daß Sie Jhme vnrecht gethan/ Jn deme Sie den Spaniern/ vnnd Jhren Confoederanten mehrers/ als Jhme/ geglaubt/ vnnd daß Sie nur ſelbſten vrſach ſeyn/ daß Er gegen Sie/ endlich die Waffen ergreiffen muͤſſen/ verhoffe vnfehlbarlich/ gar in kurtzer zeit/ ſeltzame Zeitungen auß Oeſterꝛeich zuhoͤren/ Interim wolle Er/ ſich nacher Eger begeben/ biß ſeine gute Freund ſich verſamblet.
Der 14 Diſcurß.
Wie der Friedtlaͤnder zu Eger ankommen/ vnd die execution gegen jhn darauff vorgenommen worden.
NAch dem Er nun den vier vnd zwantzigſten Februarij/ zu Eger angelangt/ hat Er als baldt/ auß dem Jochimsthal vnd dero Orthen/ die Beſatzungen abzufuͤhren anbefohlen/ damit deß Feindes Troppen/ deſto freyer vnd ſicherer/ nacher Eger/ durch gehen moͤge/ mit denen Er ſich alsbaldt conjungirn wollen/ Dahero als ſolches von dem ankommenden Volck/ der Oberſte Butler/ Oberſte Leutenant Cordon/ vnd Oberſt-Wachtmeiſter Leßle verſtanden/ haben Sie mit einander berathſchlagt/ was Jhnen bey dieſer vorſtehenden gefahr zuthun/ vnd erſtlich vermeint/ das ſicherſte zu ſeyn/ den Fridtlandt in Arreſt zunemmen/ vnd ſolches alsbaldt Jhrer Kayſ. Mayeſt. zu dero fernern Verordnung/ vnderthaͤnigſt zuberichten/ Jm mittels/ vnd als in ſelbiger nacht vmb eilff vhr ein Curier von Prag an kommen/ hat Er Friedtlaͤnder den Oberſten Wachtmeiſter Leßle/ zu ſich beruffen/ vnd demſelben die Statt Pforten zu eroͤffnen anbefohlen/ vnd als Er von demſelben die Brieff empfangen/ vnd die darinnen eingeſchloſſene Kayſ.
Patenta/ welche der Herꝛ General Gallas aller orthen außgeſchickt/ geſehen/ hat Er als baldt bemelten Leßle zu ſich/ in ſein Zimmer kommen laſſen/ vnd ſeinem bereit formirten Concept nach/ deſſen Er ſich auch zuvor zum oͤfftern gebraucht/ zum allerhoͤchſten/ wieder Jhre Kayſ. Mayeſt vnd deroſelben vndanckbarkeit/ beklagt/ in deme er aller orthen/ fuͤr einen Rebellen/ declarirt werde/ ſich auch ferners entdeckt/ weiln nunmehr kein mittel/ einiger verſoͤhnũg/ vnd derwegen kein zeit zu verlieren/ Als erfordere die hoͤchſte notturfft/ ſeine ſachen zu ſtabilirn/ daß er deß Feinds Volck/ mit dem allerehiſten/ in Boͤhmen/ einlaſſe/ vnd zu dem Pfaltzgraffen von Pirckenfeldt/ als nechſtgeſeſſenem/ ſchicke/ Jhme mit zwey tauſent Pferden/ vnd ein tauſent zu Fuß/ zu ſuccurirn/ vnd demſelben/ die Paͤß deß Koͤnigreichs/ Eger/ vnd Elnbogen/ einraumen/ Jtem daß Er auch alsbaldt den Jllo abfertige/ Cronach/ vnnd Forchheimb in ſein gewalt zubringen/ wie nit weniger dahin zu tractirn/ damit Jhme die Veſte Blaſſenburg/ zu einer ſichern retirada moͤchte vergunt werden/ Alſo hat Er auch erzehlet/ wie Jhme Friedlandt/ der Schaffgotſch/ auß Schleſien/ beſchrieben/ daß Er zwey tauſent zu Fuß/ vnd 4000.
Pferd zu ſeinen dienſten habe/ die Stadt Lignitz ein zunemmen/ vnd den Coloredo/ ſein Friedlands befelch nach/ beym Kopff bekommen werde.
So ſeyn auch eben dieſe Nacht/ nemblichen den 24. Febraij von dem Hertzog Frantz Albrechten/ Schreiben einkommen/ daß Hertzog Bernhard von Weinmar/ in alles eingewilliget/ was Friedland begehrt/ doch werde Er noch ſelbſtẽ/ mit Jhme/ wegen der Conjunction der Waffen reden/ Deßgleichen iſt auch der Cantzler/ Johann Eberhardt Sohn zu Eltz/ eben daſelbſt/ zu dem Marggraffen von Culmbach abgefertigt worden/ den Er/ nach Erinnerung ſeiner berait beſchehenen exauctoration/ dahin erſucht?
Erſtlichen/ Jhme Friedland/ zuvertrewlichen Conferentz zeit vnd orth zubenennen/ an welchem Er ſich ſicher/ mit wenigẽ Comitat/ begeben koͤndte. Andern/ daß Er Margg. einen gewiſſẽ Abgeſandẽ/ darzu vor andern/ den Oberſten Muffel/ benant) nacher Eger abfertigen wolte/ deme Er Friedtlandt erbietig/ weiln auch der Churſaͤchſiſche General Leutenandt Arnheim/ dahin kommen wuͤrde/ vnd man Hertzog Bernhards von Weymar/ zu deme Hertzog Frantz Albrecht verꝛeyſet/ ebenmaͤſſig gewaͤrtig/ was vorgehen wurde/ vnd dieſer ſachen weitere vmbſtaͤndt/ zu communicirn/ vnd gegendem Abgeſandten/ in mehrerm/ ſich zu expectorirn/ Beynebens auch fuͤr das dritte/ wann Er Friedtlandt bey gedachten Marggraffen geweſen/ waͤre Er bedacht/ ſich folgendts zu dẽ Schwediſchen Reichs Cantzlern/ wie auch zu dem Frantzoͤſiſchen Ambaſciatoren zu erheben/ vnnd ſich mit Jhnen/ dieſer ſachen halber/ zu beſprechen.
Dieweilen dann/ auß dieſem/ der Leßle geſehen/ wie Friedlandt/ alles zu pracipitirn, varhabens/ vnd daß bey ſolcher augenſcheinlicher gefahr/ ſtill zu ſitzen/ Jhnen nicht verantworlich ſeyn moͤchte/ hat Er ſich als baldt in das Schloß/ zu dem Obriſten Buttlern/ vnd Cordon verfuͤgt/ vnd Jhnen eines vnnd anders referirt/ da dann der Buttler dem Leßle/ das Kaͤyſerl. Patent/ vnd die von dem Herꝛn General Leutenanden Galaſſen/ immittels daruͤber empfangene Ordinanz/ fuͤrgewieſen/ darauff alle drey ſich entſchloſſen/ die Rebellen/ als welche jnnerhalb zween taͤgen mit dem Feindt/ der auch ſchon gar nahendt an der Handt geweſen/ ſich zu conjungiren/ reſoluirt/ ſolches auch zuverhinderen/ kein anders ſicheres Mittel waͤre/ als gegen ſolche offene/ vnd durch obgedachte/ von jhnen gefuͤhrte Verꝛaͤderiſche Anſchlaͤg/ noch viel mehr aber daſelbſt zu Eger/ gemachte Anſtellungen/ entdeckte Verꝛaͤther vnd Belaidiger der hoͤchſten Maieſtaͤt/ handt an zulegen/ vnd vom Leben zum Todt/ hinzurichten/ ſich auch mit einem Corperlichen jurament/ zuſammen verbunden/ ehender Leib vnd Leben/ bey dieſer euſſerſten gefahr/ in Jhrer Keyſerl. May. Dienſten/ zulaſſen/ als von dieſer Jhrer reſolution abzuweichen.
Deß andern tags darauff/ als den fuͤnff vnnd zwantzigſten Februarij hat Friedlandt/ Vormittag mit dem Jllo/ Tertzky vnd Kintzky Rath gehalten/ ohngefehr vmb zehen Vhr aber/ hat der Jllo/ die vorbenenten drey/ als den Oberſten Buttler/ Cordon/ vnd Leßle/ zu ſich erfordert/ vnd Jhnen/ außbefelch deß Friedlandts/ fürgehalten/ was geſtalt/ deß Hauß Oeſterꝛeichs gebrauch were/ Jhre getrewe Diener/ etwa mit einem verguͤlten Schluͤſſel/ oder einem ſchoͤnen Degen/ etwo mit einem krumpen Roß/ zu recompenſirn/ vnd im fall/ da Sie jemanden eine Herꝛſchafft/ oder etwas mehrers/ geben/ ſeye es ein Zeichen/ daß Er nit lang mehr zu leben habe/ dann darnach werden Sie Jhme vergeben oder vrſach ſuchen/ vmb den Kopff zu bringen; Er/ der General/ habe allweil mittel geſucht/ die Armada/ welche ſo wol gedient/ zu contentirn/ welches die Vrſach/ ſeiner Vngnad/ zu Hoffe ſeye.
Verſpreche aber Jhnen allen dreyen/ dafern Sie bey Jhme halten/ vnnd einen Ayd thun werden/ deß Keyſers Befelch nicht mehr zu parirn/ ſonderen mit Jhme/ in gutem vnnd boͤſem/ beſtaͤndig zuverharꝛen/ daß Er Jhnen nicht allein das jenige/ was Jhre Mayeſt. Jhnen ſchuldig/ bezahlen/ ſonderen mit ſeinen eigenen Guͤtern/ vnnd groͤſſern Commandamenten/ im Kriegsweſen remuneriren wolle.
Darauff Sie Jhme geantwortet/ daß Sie zwar Soldaten von der Fortuna weren/ vnnd thaͤten dieſelbe annehmen/ woher Sie auch kaͤme/ allein ſtunde Jhnen gleichwol noch im weg Jhr Juramentum/ welches Sie Jhrer Keyſerl. Mayeſt. geleiſt hetten/ vnnd nicht ſo liederlich/ als Ehrliche Leuth/ hindan ſetzen koͤnden/ damit nun Jllo/ Jhnen dieſen Scrupulum/ benehmen moͤchte/ hat Er jhnen ferners fuͤrgemahlet/ wie das Friedland Jhr General ſey/ vnnd weilen Er Sie/ von dem Jurament/ welches Sie anſtehend machte/ abſolvir/ als weren Sie damit/ auch Jhrer Kayſerlichen Mayeſtet/ weyter nicht mehr verbunden/ Auff welches dieſe drey/ einen Verzug begehrt/ ob vielleicht Jhre Kayſerl. Mayeſt. vnnd der General ſich vnter deſſen miteinander vergleichen moͤchten/ Dagegen Jllo wiederumb replicirt/ die Sachen waͤren nunmehr ſo weit kommen/ daß kein accommodation mehr geſchehen koͤnne/ vnnd daß der General gantz vnnd gar reſolvirt ſeye/ keinen Herꝛen mehr zu haben/ vber welches Sie/ biß den nechſten Tag/ damit Sie ſich hierinnen reſolviren moͤchten/ vmb Auffſchub gebetten/ ſo Jhnen auch ertheilt worden/ Entzwiſchen hat Er Friedlandt auch Befelch geben/ deß anderen Tags hernach alle Buͤrger zu Eger/ auff das Rath Hauß zu erforderen/ vnnd ſelbige mit Betroͤhung Spiſſens/ Henckens/ Pruͤglens/ vnnd anderen ſeinen gewoͤhnlichen anerbieten/ zu compellirn/ wieder Jhre Kayſ. Mayeſt. Jhme zu ſchwoͤren.
Als nun vorbenante drey Obriſten/ vnnd Commandanten/ dieſes abermahlen geſehen/ ſeynd Sie wiederumb zu Rath gangen/ was geſtalt Sie Jhre hievor geſchoͤpffte Reſolution zur Execution bringen moͤchten/ vnnd weilen dabey gar leichtlich ein Meutination zubeſorgen geweſen/ Als haben Sie für das beſte Mittel befunden/ daß der Obriſt Leutenand Cordon/ den Jllo/ Tertzka/ Kintzky/ vnnd den Ritmeiſter Nyeman (welcher in dieſem gantzen Tradiment/ das Cantzler Ampt vertretten/ vnnd deß Tertzkain Sachen/ dahin ſich ſein ingenium nicht erſtreckt/ Conſiliorum Director geweſen) zu ſich in die Burg/ auff den Abend zu Gaſt geladen/ Gegen den Abend/ vngefehr vmb fuͤnff Vhr haben Sie/ jhr Vorhaben/ auch deß Buttlers Obriſten Wachtmeiſter Geraldin offenbahret/ der ſelbiges nicht allein alſobald approbirt/ vnnd ſich darzu mit einem gleichmaͤſſigen Jurament verbunden/ ſonderen auch offerirt/ Sechs Tapffere Soldaten zu ordnen/ welche die Execution verꝛichten ſollen/ Deßgleichen haben Sie es vber ein ſtund hernach/ noch anderen drey Hauptleuten/ Jrꝛlaͤnderen/ von deme Buttleriſchen Regiment/ vnd einem von dem Tertzkiſchen/ Peſtalutzen genand/ vmb mehrerer Sicherheit wegen/ entdeckt/ die ſich alle mit Jhrem Coͤrperlichen Jurament/ dar zu obligirt/ vnnd dieſelbe Nacht in der Burg die Wacht gehabt.
Nach deme nun/ dieſes alles alſo beſtellt geweſen/ vnd die vier ein geladenen/ vmb ſechs Vhr/ in die Burg kommen/ vnnd man zu Tiſch geſeſſen/ ſeyn auch 30. Buttleriſche Soldaten hinein gefuͤhrt/ darunter die Sechs/ welche die Execution thun ſollen/ mit dem Obriſten Wachtmeiſter Geraldino/ zu negſt in eine Cammer/ die vbrigen aber/ fuͤr die zwo Thuͤren deß Zimmers/ darinnen die Mahlzeit geweſen/ damit ſich nicht etwa/ der Rebellen Diener/ opponirn moͤchten/ geſtellt worden/ bey welcher Mahlzeit ſich dann/ die Rebellen noch mehrers herauß gelaſſen/ ſonderlich aber Jhren Trunck/ auff deß Friedlaͤnders gute Jntention/ deß Friedlands/ vnnd ſeiner Confoederirten/ vnnd dann ſein deß Friedlands/ als nunmehr ſelbſt Herꝛeus/ vnnd nicht mehr Generaln/ oder Dieners/ Geſundheit angeſtelt.
Nach auffgehobenen Speiſen/ vnnd als man das Confect auffgeſetzt/ hat der Obriſt Wachtmeiſter Leßle/ das Zeichen geben/ die auffzug Bruͤcken zuſperꝛen/ alle Schluͤſſel zu den Thoren/ zu ſich ſelbſt genommen/ vnd durch einen Jungen/ dem Geraldin ſagen laſſen/ daß nunmehr kein zeit zuverlieren.
Darauff die ſechs Soldaten/ durch die Thuͤr/ zu nechſt deß Tiſch/ Jn das Zimmer hinein getretten vnnd geruffen/ Vivat FERDINANDVS, Auff welches die vorgemelden alle drey/ als bald Jhre Degen gezuckt/ vnnd die Rebellen/ alle vier/ nieder gemacht worden/ Auff dieſe vollbrachte Execution/ ſo ohngefehr/ zwiſchen ſieben/ vnnd acht Vhr/ beſchehen/ hat ſich der Leßle alsbald herauß/ in die Stadt/ auff den Platz/ verfuͤgt/ vmb zuvernehmen/ ob/ vnnd was derentwegen/ allbereit allda/ für Reden/ vnnd rumores waͤren/ vnnd wie ſolche Execution auffgenommen werde/ Vnnd weiln Er befunden/ daß die Wachten/ zu denen Woͤhren geloffen/ wegen zweyer Mußketen ſchuͤß/ ſo auff Jhnen Leßle ſelbſten/ in der Burg/ von der Wacht allda bey dem Thor/ beſchehen/ die vermeint/ daß Er auch einer/ von den Rebellen waͤre/ als hat Er Jhnen/ die vorgeweſte Friedlaͤndiſche prodition/ vnnd was derentwegen allbereit/ in der Burg/ fuͤr gangen/ auch was noch/ mit deß Friedlands Perſon/ fuͤr zunehmen/ entdeckt/ vnnd begert/ Jhrer Kaͤyſerl. Mayeſt. nochmahlen zu ſchwoͤren/ vnnd mit Jhnen in dieſer Sachen/ zu halten/ zu leben/ vnnd zu ſterben/ Darein Sie alle alsbald conſentirt/ darauff Er/ Obriſt Wachtmeiſter/ die Stadt Thor eroͤffnet/ vnnd hundert Tragoner/ vom Buttler/ hinein gelaſſen/ hin vnnd wieder/ in der Stadt zu reitten/ damit die Rebellen Adhærenten/ vnnd Diener/ nichts wieder die Soldateſca/ attentirn moͤchten.
Welches Leßle dann nach mahlen/ daß nemblich alles in guter Ordnung/ vnnd kein Meutination zu befoͤrchten/ dem Obriſten Buttler/ vnnd Cordon/ in das Schloß aviſirt/ darüber Er Buttler/ mit ſeinem Obriſten Wachtmeiſt er Gerald in/ her auß kommen/ vnd alsbald/ das vordere Thor/ gegen dem Platz/ bey deß Friedlands Quartier/ occupirt/ vnd das hindere/ mit andern 15. Soldaten/ beſetzt.
Doch iſt noch mahlen conſultirt/ vnnd diſputirt worden/ welches beſſer/ den Friedland gefangen zu nehmen/ oder aber vmbbringen zu laſſen/ Die weilen aber/ der Jllo/ vber dem Eſſen/ vermeld/ daß der General/ jnner dreyen Tagen/ ein ſolche Armadam/ werde zuſammen bringen/ dergleichen Er niemaln gehabt:
Vnnd der Nyeman geſagt/ Weiln Jhre Keyſerl. Mayeſt. die Teutſche Freyheit/ alſo vndertrucken zulaſſen/ begehren/ ſo verhoffe Er/ fuͤr ſeinen theil/ noch ſolche revange zu haben/ daß Er ehiſtes/ ſeine Haͤnd/ in der Herꝛen von Oeſterꝛeich Blut/ waſchen woͤlle:
Als iſt es bey voriger reſolution/ denſelben vmbzubringen noch mahlen verblieben/ bevorab/ weiln auch der Feind/ mit ſeinem Volck ſchon ſo gar nahend an der hand geweſen/ Auff welches dann/ ein Jrꝛlaͤndiſcher Capitein/ Nahmens Deveroix/ neben andern ſechs Hellepartherern/ hinauff/ in deß Friedlands Loſament/ ſich begeben/ vnnd deſſen Zimmer zugeeylet/ vnnd weylen durch die anie Cameram, der Astrologus, herauß gangen/ iſt Er Hauptman/ ſampt ſeinen Mitgeſellen/ ohngefaͤhr zwiſchen neun vnnd zehen Vhr/ zu Jhme/ in das Zimmer/ hin ein getretten/ den Friedlaͤnder vom Bett/ weil Er wegen deß gehoͤrten Tumults/ der Wacht zuruffen wollen/ auff geſtanden/ vnnd nahent bey dem Fenſter/ in bloſſem Hemmet/ gefunden/ dene Er/ mit dieſen Worten/ angeſchriehen/ Biſtu der Schelm/ der das Keyſerl. Volck/ zu dem Feind vberfuͤhren/ vnnd Jhrer Kayſerl. Mayeſt. die Cron von dem Haupt/ herunter reiſſen wollen/ derowegen/ muſt du anjetzo ſterben/ Doch aber noch was wenig zuruck gehalten/ ob Er vielleicht noch was reden werde/ Darauff Er Friedland/ kein einiges Wort gemeld/ ſondern nur die Armb außgeſpannt/ den ſtoß von dem Capitein/ mit der Parteſanen/ vorn in die Bruſt/ empfangen/ zu boden gefalln/ vnd in ſeinem ſelbſt eigenem Blut verſtorben.
Vnnd dieſes iſt das end/ welcher dieſer Friedland/ fuͤr ſein vnerhoͤrte/ Barbariſche vndanckbar- vnnd trewloſigkeit/ die Er/ an ſeinem Herꝛen/ der Jhne alſo hoch erhebt/ vnnd ſo greß gemacht/ erwieſen/ Iuſto Deijudicio, genommen/ an welchen billich alle/ ſo dem Ehrgeitz dermaſſen ergeben/ daß Sie keine Schand/ Vngerechtigkeit vnd Meinerd/ nichts achten/ ſondern/ in Jhrer begierlichkeit/ ſtockblind hindurch gehen/ ein Exempel nehmen/ vnnd das diſcite justitiam moniti, et non temnere divos, fleiſſig behertzigen/ nicht weniger auch/ die Jenigen/ ſich ſpieglen ſollen/ welcher der/ in Goͤttlichem Wort/ verbottener Aſtrologiæ, ſich ergeben/ vnnd Gluͤck/ vnnd Vngluͤck/ nicht der Goͤttlichen Providentz/ ſondern/ gantz Heidniſcher/ Gottloſer weiß/ den Himmeln/ vnnd Geſtirn/ zumeſſen/ Jnmaſſen Er Friedlaͤnder/ neben dem/ quod ſua cuique Deus est, dira libido, auff ſolche Aſtrologiſche Eytelkeit/ ſo viel gebawet/ daß Er/ nicht allein alle ſeine Actiones, darnach angeſtellt/ ſonderen auch/ Koͤnigreich/ vnnd Seepter/ nunmehr in haͤuden zu haben/ vermeynt/ darbey aber nichts/ als einen ewigen Schandfleck/ ſo alle ſeine/ ſo muͤheſeelig/ erhaltene grandetza/ auff einmahl/ zu boden geſtuͤrtz/ vnnd Jhme allein dahin gedient/ damit ſein vntrew es/ falſches Gemuͤth/ deſto mehrer in der gantzen Welt bekand werde/ in ſeine gruben gebracht.
Nach vollbrachter Execution/ haben/ der Buttler/ Cordon/ vnnd Leßle/ alsbald die Cantzley verſperꝛt/ die Schlüſſel zu ſich genommen/ vnnd den toden Coͤrper in ſein Leßle/ Gutſch legen/ vnnd zu denen andern/ in das Schloß fuͤhren/ wie auch alle ſeine bey ſich gehabte Mobilien/ vnd Gezeuch/ dahin in verwahrung bringen laſſen/ der Buttler/ vnnd Cordon aber haben dieſes/ was fuͤrgangen/ wie auch die vrſachen/ warumben Sie ſolches fürnehmen muͤſſen/ als bald in die nechſt herumb gelegene Ouartier aviſirt/ vnnd derſelben Commandanten vermahnt/ daß Sie auff ſich woll Achtung geben ſollen/ damit Sie nicht etwo von dem Feind/ auff die noch vorhero von dem Friedlaͤnder gemachte Anſchlaͤg vberfallen wuͤrden/ Deßgleichen habeu Sie auch alsbald deß andern Tags den Obriſten Wachtmeiſter Leßle/ zu dem General Leutenand Galaſſen/ abgefertiget/ demſelben alles zu referirn/ von deme Er hernach gar nacher Wien/ abgeſchickt worden.
Jmmittels/ vnnd nach dieſem Verlauff/ iſt Hertzog Frantz Albrecht zu Saren Lawenburg/ wie derumb an der zuruck Reiß/ von Regenſpurg geweſen/ vorher aber den von Jllo auß Pilſen/ zu Jhme nacher Regenſpurg/ geſchickten vom Adel/ Gerharden Molck/ durch den Er alles deß Jenigen/ was nach ſeinem abreiſen allda fuͤrgeloffen/ vnnd wie Jhre Sachen ſtehen/ ſchrifftlich berichtet worden/ wiederumb mit zweyen Schreiben/ einem offenen/ vnnd einem heimlichen zuruck zu dem Jllo/ nacher Egergeſchickt/ vnd den ſelben deß Weimariſchen Succurs/ wie auch daß alles ſelbiges Volck bereit im Anzug ſeyn/ vertroͤſtet/ vnd weilen Er Jhme einen Trompeter nacher Pfriembt entgegen zuſchicken begert/ als iſt ſolches von dem Buttler/ vnnd Cordon/ beſchehen/ die Jhme in Friedlands/ vnd ſeiner Adhærenten Nahmen/ mit dem allerehiſten nacher Eger zu koͤmmen/ angemahnt/ beynebens aber alsbald einen Rittmeiſter/ damehlen Leutenanden/ Nahmens Moſer/ mit etlichen Pferden entgegen commandiert/ Jhne dergeſtalt einzuholen.
Welcher/ biß nacher Tuͤerſchenreuͤth gangen/ allda Er verſtaͤnden/ wie bereit die Quartiermeiſter allda geweſen/ vnd daß deß andern Tags etliche Regimenter von dem Feind/ alldorten ankommen ſollen.
Jn deme Er nun vmb dieſelbe Gegend ein Zeitlang gehalten/ vnnd endlich/ von weytem/ ein Partheygehen ſehen/ hat Er auff dieſelbe zugeſetzt/ vnnd weilen gedaͤchter Hertzog Frantz Albrecht darbey geweſen/ hat Er ſich ſelbſten alsbald zu erkennen geben vnnd wie daß Er Freund ſeye/ dem Rittmeiſter/ damahlen Leutenand/ zugeſprochen/ darauff/ vmb willen dieſer/ Jhne alsbald anzuhalten/ vnnd ſein Vorhaben zu entdecken/ ſich zu ſchwach befunden/ vnnd von allen Orthen ein ſtaͤrckere Troppen vom Feind beſorgen muͤſſen/ die Waffen niederzulegen/ ſeinen Reuttern befohlen/ vber welches der Hertzog gefragt/ wer Jhme mit dieſer Parthey Commandirt/ Jtem ob der von Friedland/ Jllo/ Tertzka zu Eger ankommen/ auch wie viel Regimenter Sie bey ſich hetten/ Vnnd als Jhme der Leutenambt geantwortet/ daß der Tertzky Jhnen commandiret/ der Friedtlandt aber/ mit acht Regimentern/ denen noch vier folgen ſollen/ ankommen waͤre/ hat Er ſolches mit Frewden vernommen/ vnnd ferners vermelt/ nun waͤre alles gut/ der Friedtlaͤnder were ſich zweiffels ohne mit Landſperg/ Franckfurt an der Oder/ Großglogaw/ Troppaw/ vnnd Pilſen wol aſſecurirt vnd verſichert haben/ Nun werden Sie ſich mit einander Conjungiern/ weiln allbereit ſechs Tauſent Pferdt/ vom Hertzog Bernharden von Weinmar/ vnd vier Tauſent von Chur Sachſen/ im Anzug/ welche alle/ wohin Sie der von Friedtlandt commandieren wirdt/ pariren werden/ damit wollen Sie dem Key. ſer/ vnd denen Paffenknechten/ als dem Gallaſſen/ vnd Picolomini ſchon begegnen/ Vnter wehren dem vortreitten/ hat Er noch ferners erzehlt/ was vor anſehenliche Kriegs præparationen/ als von dem Frantzoſen/ vnd anderer Orthen/ wieder Jhre Kayſerliche Mayeſtaͤt gemacht weren was vor anſehenliches Volck auß Niederlandt/ im Anzug ſeye/ nunmehr hetten Sie/ die Reichs Staͤtt auch in jhren Haͤnden/ vnd mit denen Kayſeriſchen/ werde man in erachtung aller Vmbſtaͤndt/ gar baldt zu recht kommen/ Als Sie nun der geſtalt/ zu nechſt Waldt Sachſen forth paſſirt/ vnd Er Leutenandt vermeint/ zeit zu ſeyn/ daß Er deß Hertzogen koͤnne maͤchtig/ vnd verſichert ſeyn/ hat Er ſich ein wenig zu ruͤck gehalten/ ſeinen Reutteren befohlen/ auff Jhne wohl achtung zu geben/ Wann Er ſeine Piſtolen gegen den Fuͤrſten/ rucken wurde/ Sie dergleichen thun ſollen vnd darauff alsbaldt fuͤr den Hertzog/ wiederumb fuͤr paſſiert/ vnd ſich mit ſeiner Piſtolen gegen Jhme præſentiert/ befragendt/ Ob Er ſich in gutem gefangen geben wolle/ oder nit/ weiln Er ſich ſelbſten/ in denen bißhero gefuͤhrten Diſcurſen/ gnugſamb Jhrer Kaͤyſerl. Mayeſt. Feind erklaͤrt/ Auff welches der Fuͤrſt Jhne alsbald ermahnet/ ſolle jnnen halten/ mit vermelden/ daß Er ſolches weder bey ſeinem Obriſten/ vielweniger/ bey dem von Friedland/ werde verantworten koͤnnen/ Als Er aber darauff vernommen/ daß Friedland/ Jllo/ Tertzka/ vnnd alle die jenigen Rebellen/ ſo wieder Jhre Aydspflicht/ gegen Jhre Kaͤyſerl. Mayeſt. ſich vergrieffen/ in Eger/ allbereit nider gemacht worden/ iſt Er/ vber ſolche Relation ſehr erſchrocken/ vnnd vmb Quartier gebetten:
Doch aber nochmahlen im forthreiten/ ſich ſehr bemuͤhet/ wie Er dieſen Leutenand auff ſeine ſeyten bringen/ oder durch allerhand cunctirn, ſich wieder loß machen moͤchte/ mit verſprechen/ bey ſeinem Fuͤrſtlichen Glauben/ nicht allein zehen tauſent Ducaten/ als bald zur Rantzion zuerlegen/ ſondern auch ein Gut ſo Jhme vnlengſt/ von Chur Sachſen/ verehrt worden/ einzuraumen/ vnnd Jhne bey Jhrer Armada/ alſo zu avanciren/ daß Er/ die zeit ſeines Lebens/ gnugſamb verſehen vnd accommodirt ſeyn ſolte.
Dieweiln aber/ dieſes alles nichts verfangen/ vnnd Er geſehen daß es anders nicht ſeyn koͤnne/ hat er ſich endlich darein ergeben/ vnd vermeldet/ Er ſey einmahl deß Kaͤyſers Feind/ vnnd daruͤber allein gebetten Er Leutenand/ wolle Jhne nicht nacher Eger/ dann Er ſich befuͤrchtet/ moͤchte allda/ wie die andern/ tractirt werden/ ſondern in ſein Quartier/ vnnd folgends/ zu dem General Leutenand/ Herꝛn Graffen Gallaſſen/ ſelbſten fuͤhren.
Vngeacht aber deſſen/ weiln Er Leutenand auß Eger/ von vorbemelten dreyen/ commandirt geweſen/ hat Er denſelben dahin vberlifert/ Geſtalt dann auch dieſes Hertzogen gute Neigung/ auff deß Friedlanders ſeyten/ auß ſeinem/ an den Jllo/ auß Regenſpurg/ vnterm dato, den vier vnnd zwantzigſten Februarij/ abgangenen eigenen Handbrieff/ nach folgenden Jnhalts/ mit mehrerm zuvernehmen.
Wolgeborner Herꝛ/ ꝛc.
Sein ſchreiben habe Jch empfangen/ hoͤre vngern/ daß die Sachen nicht alſo gehen/ wie Jch wol gehoffet/ hat aber nichts zubedeuten/ Wir wollen/ wils Gott/ den Meineydigen Voͤglen/ ſtattlich die Haͤlſe brechen/ Jhre Lieb/ Hertzog Bernhard/ laſſen dero gantze Armada/ an den Granitzen/ zuſammen kommen/ kompt auch noch ſonſten ein groſſes Volck auß Duͤringen/ vnd der Orthen/ ſo habe Jch auch an den Churfuͤrſten/ vnnd Herꝛn General Leutenand geſchrieben/ eylends das Volck an den Granitzen zu ſammen zufuͤhrn/ welches alles in wenig Tagen geſchehen kan/ alſo/ daß Wir den Voͤgeln genug gewachſen ſeyn werden/ Wegen Pilſen/ bitte ich gar hoch/ ſich deſſen wol zuverſichen/ noch zu dẽ Haͤmerle/ einen zulegen/ der von keinem/ als võ Hertzogen dependirt/ ſo wol Franckfurt/ Landsberg/ vnd die Oerther in der Laußnitz/ weil ſich die Voͤgel ſolches mit Prag vnterſtehen doͤrffen/ fuͤrchte Jch/ Sie werden nit feyren/ an alle Oerther dergleichen zuſchreiben/ hoffe aber nicht/ daß Sie alle vom Hertzogen außſetzen ſollen/ Jch will meinen Weg gegen Eger zunemmen/ vnnd jmfall der Hertzog/ oder von denen/ die mit Jhme halten/ da ſeyn/ auch hinkommen/ bitte aber mir auff Pfruͤmbt mit einen Trompetter zu zuſchicken/ damit Jch ſicher gehe/ vnd nit ertappet werde.
Deß gleichen iſt auch in Wien/ den Achtzehenden/ der Schafftenberg/ vnd in der Schleſien/ den 24. Februarij/ der Schaffgotſch in Verhafftung genommen worden/ Vnd hat dieſer alsbaldt/ nach dem zu Pilſen auff gerichteten Schluß/ auff den fall der Conjunction der Armaden/ die hernach geſetzten puncta/ vnd Memorial/ vber das Landt Schleſien/ was fuͤr eine forma Regiminis/ in demſelben angeſtellt werden ſollen/ von eygner Hand auff geſetzt/ Nemblichen.
Was denen von Preßlaw vor zutragen.
Was jhnen zubewilligen.
Was von Jhnen zu begehren.
Wie es mit Jhrem Volck gehalten werden ſoll.
Welcher geſtalt die Handlungen ins künfftig zu verſichern ſeyn.
Wie es mit den Kayſeriſchen Gefaͤllen ſoll gehalten werden.
Wer die Cammer verwalten ſoll.
Was bey den Fuͤrſten von Lignitz/ vnd Brieg/ wie auch Oelß vnd Bernſtatt anbringen.
Was von jhnen zubegehren.
Wie Jhre Orth ſollen beſetzt werden.
Ob Jhr Volck Sie behalten ſollen.
Wie das Ober Ampt zu beſtellen.
Wie ein guter Vorꝛath an Geldt gemacht werden moͤchte.
Wie die Anlagen zu machen.
Wie ſelbige zu Continuiren.
Ob Volck im Landt wirdt bleiben muͤſſen.
Wie viel/ vnd an welchen Orthen.
Mit was vor manir das Land/ wegen der ſtreiffenden Partheyen/ vnd der Gartbruͤder/ in Sicherheit zuerhalten.
Wie die Compactata mit Polen zu verenderen/ vnd zuſchlieſſen.
Vnd gleich den tag zuvor/ als Er gefangen worden/ nemlich den drey vnd zwantzigſten Februarij/ vmb 5. vhr nachmittag/ nachfolgendes ſchreiben/ an den Tertzka auß Ohla/ uacher Pilſen/ in Ziffern abgehen laſſen.
Hochgeehrter Herr Bruder/ ſeine drey ſchreiben/ hab ich wol empfangen/ eines geſchrieben ohne datum/ die andere zwey mit Charactern, eines vom Achtzehenden/ das andere vom Achtzehenden/ vmb 5. vhr/ das Schreiben an die Guarniſonen/ muß vergeſſen worden ſeyn/ habs nit bekommen/ was mir der General Leutenant Gallas ſchreibet/ iſt bey ligent/ darauß der Herꝛ Bruder/ vrtheilen kan/ daß ohne Jhrer Fuͤrſtl. Gn. abſonderlichen vnd ſchrifftlichen befelch/ daß Sie wider an ſich gewiſen werden Jch jetzo bey dem Volck nicht ſonders viel außrichten kan/ Vor dem/ ſeind Sie wol alle gut/ auff vnſer ſeiten geweſen/ jedoch hoffe ich/ Sie ſollen auch wol wieder dar zu zubringen ſeyn/ Ob nun wol geſtalten Sachẽ nach/ mit manier/ Jch ſelber jetzo dahin nicht kan/ nichts deſtominder wil ich alle anſtellung machen/ damit auch alſo ſo viel muͤglich/ Jhrer Fuͤrſtl. Gn. wille vollbracht werden moͤge.
Mein Volck habich gewiß/ alles in guter Devotion biß dato/ hoffe Sie auch wol alſo zu erhalten:
Das Landt wirdt auch alles thun/ was man begehren wirdt/ wann man nur mit manier/ mit jhnen vmbgehen thut:
Biß dato hab ich/ eben der vrſachen halben/ mit denen von Preßlaw/ durch die finger geſehen/ wie Er dann auß meiner Antwort/ an den Colloredo ſehen wirdt/ Was ich gut gemacht hat deß Coloredo procedere/ wieder verderbt/ Jetzo nach dem ich deß Herrn General Leutenants ſchreiben empfangen/ ſo hiebey/ laſſe ich zwar nichts paſſieren/ Jedoch laſſe ich gegen Jhren Burgern nichts ſonderliches vornehmen/ bitt/ was weiters Jhr Fuͤrſtl. Gn. wille/ mich zu berichten/ wie auch/ wie weit Jhre Fuͤrſtliche Gn. wollen/ daß mein Commando/ gehen ſolle/ Glatz habe ich ſtercker beſetzen wollen/ was der Oberſt Leutenant an mich ſchreibt/ vnnd was ich weiters verordnet/ iſt bey gefuͤgt/ Neuß vnd Troppa iſt beſetzt/ will mich auch ſchon weiter deren Orthen verſichern/ Der Herꝛ Bruder ſchreibe von Opplen/ halt es ſoll Troppa ſein/ das Volck in Lignitz/ kan ich nit machen abziehen/ der Colloredo ſey dann weg/ weil Er hoͤhere Charge/ als ich bedienet/ ſo bald erauffgebrochen/ will Jch Jhnen Order ſchicken/ vmb Glogaw/ vnnd die Artilleria aldort/ hab ich die groͤſte ſorg/ weil deß Colloredo Regiment darinnen ligt/ die Regimenter wil ich ſchon inder verfaſſung halten daß man auff den Fall deren bedienen kan/ wie vnſere ſachen jetzo ſtehen bitte ich Nachrichtung/ inſonderheit wie die Tractaten/ mit dem Churfuͤrſten/ vnd den Schweden ſtehen/ dann ſeyn wir da richtig/ hat es mit den andern keine noth/ Sehr gut were es/ daß ich es bald wiſſen koͤndt vnd muſte es auch bald deß Feinds Guarniſonen/ von den Jhren notificirt werden/ damit deſto ſicherer man gehen/ vnd dem was etwan auſt Maͤhren/ oder Hungarn komen wolt/ begegnen moͤchte/ Jch bitt der Herꝛ Bruder verliere kein zeit/ wann was vorgehet/ vnd aviſire mich/ vnd mit eignem Currier/ diß Orths ſoll gewiß kein fleiß/ Muͤhe vnd arbeit geſpart werden.
&c.
P. S.
Daß der Diodati ſo fort iſt/ macht mir viel gedancken/ Er hat es vor ſich allein nicht gethan/ Jſt zeit die Augen auffzumachen/ vnd nicht zu feyern/ was man thun will/ warumb der Arnheim ſo lang außblieben/ bitt ich nachricht/ wie ingleichem/ wo der Marche hingehen wirdt.
Es iſt aber/ allererſt nach dieſem/ eins theils effectus, dieſes vorgeweſen Tradiments/ fuͤrnemlich zu Troppaw/ außgebrochen/ allda das Schaffgotſiſche Regiment/ vnter dem Oberſten Leutenandt Albrecht Freybergern/ gelegen/ vnd in dem Werck/ der geweſte Commiſſarus/ Samuel von Lilienfeldt/ ſonſten Schneider genandt/ das Directorium/ gefuͤhrt.
Dann Erſtlichen/ die vmbgeſeſſenen Staͤndt/ vnnd fuͤrnembſten Landtſaſſen/ Er Schneider/ mit ſcharpffen außgeſchickten Patenten/ vnd betrohungen/ als wann Jhrer Kayſerl. Mayeſtaͤt Dienſt/ es erforderten/ in reiveritate aber/ zu vorhabender Machination/ ein ſtarcke Summam Gelts/ von jhnen herauß zupreſſen/ vnd Sie in allem/ zu Jhrer Jntention/ zunoͤtigen/ hinein/ in die Statt/ citirt/ vnd als ſelbige theils erſchienen theils aber nach vnd nach mit Gewalt eingehalten worden/ hat der Freyberger/ das Volck/ den andern Martij/ an dem platz/ zuſammen gefuͤhrt/ vnd Jhnen offentlich fuͤrgetragen/ Er hab dem Roͤmiſchen Kayſer/ nunmehr achzehen Jahr gedient/ anjetzo da Ervermeint/ Gnad/ vnnd recompens/ zuhaben/ ſolte Er mit dem Strick/ belohnet werden/ Ey ſo woͤll Er nicht mehr/ dem Roͤmiſchen Kaͤyſer/ dienen/ vnd ſeine Soldaten/ werden Jhne demnach/ vor einen Oberſten annemmen vnd wie in einem/ alſo im andern/ gebuͤhrlich gehorchen/ darauff den Degen gezuckt/ vnd geſagt/ Nun Jhr Soldaten/ Viva Friedlandt/ bey dem will ich leben vnd ſterben?
Vnd Jhme ſelbige alle/ wie auch das Boͤmiſche Regiment Dragoner/ vnd deſſen Oberſten Leutenandt Engelhard/ von newem ſchweren laſſen/ ſich darauff der Statt/ vnd aller plaͤtz/ verſichert/ vnd zu fernern/ feindlichen Thaten/ fertig gemacht/ deſſen auch/ deß Feinds Commandanten/ zu Oppeln/ vnd folgends ander orthen mehr/ vmb/ alsbaldt Jhnen zu aſſiſtirn/ vnd ſich mit zuconjungirn/ erinnert worden/ wie dann bereit zwiſchen Jhnen/ verglichen geweſen/ daß der Schwediſche Commandant/ Dubaldt ſelbſten/ mit fuͤnffzehen hundert Pferden/ zu Jhme ſtoſſen/ vnd ſo dann alsbaldt/ auff das Kayſerl. Volck/ vnter dem Oberſten Goͤtzen/ gehen/ ſelbiges trennen/ vnd gar auß Schleſien verjagen wollen.
Zu dieſem/ iſt den vierdten Martij/ die Burgerſchafft/ in das Schloß/ erfordert/ vnnd Erſtlichen dem Rath/ alles ernſts/ eingebunden/ Jhren Eydtzuaͤndern/ vnd daß Sie nunmehr/ dem newen erwoͤlten Roͤmiſchen Keyſer/ ſonſten Koͤnig in Franckreich/ dem von Friedlandt/ als erwoͤhlten Koͤnig in Boͤhmen/ den Koͤniglicheu Schwediſchen Erben/ beyden Churfuͤrſten zu Sachſen/ vnd Brandenburg/ auch denen Confoͤderirten Staͤnden/ vnd Staͤnden deß Reichs/ ſchwoͤren ſolten/ welches Jurament hernach/ auch denen Landſtaͤnden/ zu gemutet vnd durch arꝛeſt/ harte Gefaͤngnuß/ betrohung deß henckens vnd anderer erſchrecklichen Marter mehr/ herauß genoͤtiget werden wollen.
Damie diß werck auch/ vmb ſo viel deſto mehr/ auß gebreitet/ vnnd auch andern/ nechſtgelegenen oͤrther/ vnd Laͤndern/ ſonderlich aber Maͤhren/ darein moͤchte gezogen werden/ iſt ein auffruͤhriſch/ abſchewliches Patent/ darinnen die gantze Jntention/ die ſer boßhafftigen Rebellion/ begrieffen/ verfaſt worden/ welches mit der Troppawiſchen/ Ratiboriſchen/ vnd Jaͤgendorffiſchen fuͤrnembſten Staͤnden/ Namen/ als waͤreſolches/ von Jhnen anſtatt der geſambten Staͤndt/ in Ober Schleſien auffgerichtet/ vnderſchrieben/ mit der Stadt Troppaw Jnſigel/ als wann ein wahres Original verhanden/ (welch es doch nie mahlen geweſen) vidimirt/ ſo weiter aller orthen publicirt/ werden ſollen:
Jn maſſen auch das Schreiben an die Stadt Olltzmuͤtz/ ſambt denen/ dahin gemachten Ordinanten/ von Jhme/ Schneidern/ bereit verfertiget geweſen.
Vnnd ſeyn Sie/ in dieſem Jhrem vorhaben auch nach deß Friedlandts todt/ noch ſo lang verharꝛet/ biß der Feldt Marſchalck Leutenandt Goͤtz/ mit einer zimblicher anzahl/ Keyſerl. Volcks/ fuͤr die Statt geruckt/ vnd die Rebellen ſich endtlich mit Accord/ in Jhrer Kayſ. May./ devotion/ wie der er geben/ Vnd iſt vorgemelten Patents/ diß der Jnnhalt.
Demnach nunmehr notoriſch/ vnd Weltkuͤndig/ daß die Roͤm. Keyſerl. Mayeſt./ Klar vnd ſchnurgleich/ den Hoch verpoͤenten vnd beſchwornen Reichs Abſchieden zuwider/ die Evangeliſche Religion/ gantz vnd gar außzurotten/ vnd eintzig allein/ die Catholiſche paſſirn zu laſſen geſonnen/ auch wegen der Evangeliſchen Guͤtter/ vor lengſt Jhrer Fürſtl. Gn. Herꝛn Generaliſſimo/ Hertzogen von Friedtlandt/ die Confiſcation anbefohlen/ darauff auch das hetlige Sacrament empfangen/ ſolches zum wuͤrcklichen effect zuſetzen/ vnd keines wegs darvon abzuſtehen.
Wann dann/ wegen ſolchen thaͤtlichen gewalts/ vnnd vnrechten Beginnen/ das gantze H. Roͤmiſche Reich/ neben allen Churfuͤrſten/ ſich zu oͤfftern daruͤber beſchwaͤrt/ vnd vmb remedirung/ bey der Roͤm. Kaͤyſ. May. Vnterthaͤnigſt angehalten haben ſie doch daſſelbe/ welches jhnen Gott der hoͤchſte ſelbſt gegeben/ nit erhalten/ oder erlangen moͤgen/ Derohalben alle die Evangeliſche/ als zum theil/ auch etliche Catholiſche Churfuͤrſten notringentlich vervrſacht/ die in Gott ruhende Koͤnigl. Maytſtaͤt von Schweden/ vmb Schutz Jhrer Religion/ vnd erhaltung der Vralten Privilegien/ vnd Teutſchen Freyheit anzuruffen/ vnd mit dero in Verbuͤndnuß ein zu laſſen/ Ob nun zwar maͤnniglich vermeinet/ Jhre Kayſerl. May eſtaͤt wuͤrden dermahln eins den erbaͤrmlichen/ vnnd gantz ellen den Zuſtand im Roͤmiſchen Reich behertzigen/ vnd von derovnbillichen Jntention/ genaͤdigſt abſtehen/ geſtalt Jhre Fuͤrſtliche Gnaden/ der Herꝛ Generaliſſimus, Hertzog von Friedland/ eintzig vnd allein dahin gezihlet/ das Roͤmiſch Reich/ wieder in den Standt zuſetzen/ vnd bey Jhrer Religion vnd Priuilegien zuerhalten/ So erweiſets doch der augenſcheinliche/ vnd jelenger je mehr/ betrůbte Zuſtandt/ daß durch flehenliches/ vnd erbaͤrmliches Vnderthaͤniges bitten/ nit das geringſte zuerhalten geweſen/ Derohalben Hochtruͤngentlich/ das H. Roͤm. Reich/ nebens denen Churfuͤrſten/ vervrſacht/ ſich in jhrer Koͤn. May. von Franckreich/ Großmaͤchtigen Herꝛn Staden/ der vereinigten Niederlaͤndiſchen Provintzen/ vnd Schwediſchen Armeen/ zu Confoͤderiren/ zu welchen Jhre Fuͤrſtl. Gn. ꝛc. der Herꝛ Generaliſſimus, Hertzog von Friedlandt auß hochwichtigen/ vnd erheblichen Vrſachen/ ſelbſt geſtoſſen/ als auch das gantze Koͤnigreich Boͤhaim/ vnnd andere mehr Erblaͤnder/ ꝛc.
Wann vns dann gleichfals gebuͤhren/ vnd obligen will/ zu manutenirung deß Heiligen Roͤm.
Reichs Abſchiede/ als Erhaltung Vnſerer Privilegien/ welche Vnſere Vorfahren/ mit jhrem Blut/ Ritterlich erworben/ gleichfals den Letzten Blutstropffen daran zuſetzen/ Vnnd nun mehr die ſambtlichen Staͤndt/ im gantzen Hertzogthumb Schleſien/ ſich dahin verglichen/ damit einmahl/ der offt gewuͤnſchte/ vnd geſuchte Friedt moͤchte wieder reſtabilirt werden.
Als erſuchen vnd ermahnen wir vnderſchriebene/ an ſtatt der ſaͤmbtlichen Ober Schleſien Staͤnde/ alle Hohe vnnd Niedrige/ Graffen/ Freyherꝛn/ Edellenten/ Prælaten Staͤnde L. L. hiemit/ weil fuͤnff gemeſſene Keyſerliche Regimenter/ als Schaffgotſiſch/ Tertzkiſch/ Moraziniſch/ Boͤhmiſch/ vnd Wallenſteiniſch/ alhier zuſamen geſtoſſen/ welchen noch ſechs Regimenter/ neben Breßlawiſchen/ Briegiſchen vnd Oppeliſchen Succurs, inner wenig tagen/ anhero folgen/ vnd gleichsfals/ der Churfuͤr ſtlich/ Saͤchſiſche General Leutenandt von Arnheimb/ mit einer ſtarcken Armada/ wie auch der Schwediſche General Duwaldt/ mit einer gleichmaͤſigen ſtarcken Armee/ von Franckfurt/ anhero/ zu vns marchirt/ daß maͤnniglich/ von den Herꝛn Staͤnden in Schleſien/ von dato au/ denen ſo ſich Kayſerlich nennen/ mehr das geringſte/ es ſey an Profiant/ oder Quartiern zu willen ſeyn./ ſondern dieſelben/ mit Fewer vnd Schwerdt/ als vnſere aͤrgiſte Feinde zuverfolgen/ Hergegen den Friedlaͤndiſchen/ vnd deſſen Confoͤderirten allen guten willen/ als beforderung zu erweiſen/ vnd daß die ſaͤmbtlichen Herꝛen Staͤnde/ von der Ritterſchafft/ in Ober Schleſien anhero zu vns ſtoſſen/ ſo viel reiſige Pferdt/ vnnd bewerte Knecht/ als jmmer muͤglichen/ mit zubringen/ auch Proviant hero zuverſchaffen/ vnd neben vns zuſtehen/ hergegen ſollen Sie hin wieder in gebuͤrlichen Schutz genommen werden wo fern aber einer oder der ander Standt in Schleſien/ ſolches nicht thun ſolte/ von den Guͤttern verlauffen/ oder mit dem wenigen Reſt deß Kayſerlichen Kriegs Volck halten/ vnd ſolchen den geringſten Proviant/ es ſey auff Koſſel/ Ratibor/ oder Neyß ſchickenwuͤrdt/ der ſoll mit Fewer vnd Schwerdt/ von vns verfolgt werden/ vnd erfordert die ſonderbare Notturfft/ daß auffs ſchleunigſt/ die Statt Troppaw/ mit Profiant/ verſehen werden muß/ Als wollen die negſte Herꝛn Staͤndt/ ſo viel Mehl/ Saltz/ Korn/ vnd Viech/ als jmmer muͤglich anhero verſchaffen/ damit die angetrohete execution/ gegen ſolchen nicht moͤchte effectuirt werden/ Die Kayſerliche Herꝛn Officier aber zu Roß vnd Fuß/ wie auch gemeine Reuter vnd Knecht/ werden hiemit gleichsfals/ von vns gebuͤhrlichen erinnert vnd gebetten/ nach erfahrung deſſen/ ſich zu vns anhero zubegeben/ ſolle jedem ſein Anrit: vnd Lauffgelt/ da hierzu Sechzig Tauſent Reichsthaler parat beyhanden/ gegeben werden/ Gleichsfals ſoll es mit der Ritterſchafft (ſo beliebet wuͤrcklich zudienen/ gehalten werden/ wird alſo jedes ehrliebendes Gemuͤth/ ſolchem nach zuleben/ vnd vorſchaden zu huͤten wiſſen damit ſich aber mit begeben dem fahl/ niemandt der Vnwiſſenheit zuentſchuͤldigen/ haben wir diß offene Patent/ durch zwantzig gleichmeſſige vidimerte model publiciern, vnnd vnter Vnſerer Handt vnnd Jnſigel/ außfertigen laſſen/ Geſchehen den dritten Tag Martij/ Anno Sechzehenhundert vier vnd dreyſſig.
Das Schreiben aber an die Statt Ollmuͤtz/ nach folgender geſtalt geſtelt/ vnd von dem Schneider vnterſchrieben geweſen.
Was im heiligen Roͤmiſchen Reich/ zuerhaltung Vnſerer alten Privilegien/ als reſtabilierung/ deß Edlen lengſt gewuͤnſchten Friedens/ fuͤr ein mutation ſich ereignet/ vnd weſſen ſich die Herꝛn Staͤnde/ in Ober Schleſien/ reſolvirt/ daſſelbe geruhen dieſelben/ auß der Beylag/ mit mehrerm zuerſehen.
Wann dann ein Regiment Dragoner/ neben zweyhundert Pferdten/ vnnd dreyhundert Mann zu Fuß/ auff Ollmütz marchirn ſollen/ die Statt/ zu Jhrem ſelbſt eigenem beſten von Jhrer Fuͤrſil. Gn. dem Hertzogen von Friedlandt/ als deſſen Confœderirten zubeſetzen vnd zu manuteniren/ Als erſuche ich die Herꝛn gantz dienſt freundlich/ obſpecificirt Soldateſca/ nit allein gutwillig einzulaſſen/ ſondern jhnen alle befuͤrderſame aſſiſtents zuleiſten/ Jmfall aber ſich die Herꝛn widrig erweiſen ſollen/ haben Sie anders nichts/ als Fewer vnd Schwerdt/ von vns zuerwarten/ Welches Jch denſelben in Nahmen Jhrer Fuͤrſtliche Gnaden/ deß Herꝛn Generaliſſimi/ Hertzogen von Friedtlandt/ vnd deſſen Confœderirten, hiermit anmelten ſollen.
Vnd iſt dieſes kuͤrtzlich der Verlauff dieſer hochgefaͤhrlichen/ vnd faſt vnerhoͤrter prodition/ welche viel mehr auß Goͤttlicher Vorſehung/ ſo dann dißfals zu handhabung Jhres geſalbten vornemblich gewachet/ als durch Menſchliche Vernunfft/ nach dem die Conſpiranten/ albereith allein vortheil fuͤr ſich gehabt/ diverirt vnd verhindert worden vmb welche Gnadt auch der Goͤttlichen May. billich alle/ deß Hochloͤblichen Hauß von Oeſterꝛeich/ getrewe Vnterthanen/ vornemblich/ dann auch allgehorſame Reichs Staͤnde/ inniglichen danck zu ſagen/ deren dann vnterſchiedliche/ auch außwendige Fuͤrſten/ vnd Potentaten/ Jhrer Kayſerlichen Mayeſtaͤt/ guthertzig gratulirt/ bey welchem man einem/ jedwedern/ der nit gaͤntzlich in Haß/ vnnd Neidt gegen mehrhoͤchſtgedachter Kaͤyſ. Mayeſtaͤt/ vnd dero Hauß erſoffen/ wie auch der werten poſteritaͤt/ das Vrthel fellen laͤſt/ ob bey ſo beſchaffener bewandnuß/ vnd fuͤr Augen ſtehender euſſerſten gefahr/ Jhre Kayſerl. Mayeſtaͤt anders als beſchehen/ verfahren/ ſich auch vnd die reliquias, deß Roͤmiſchen Reichs/ vnd Jhres Glorwuͤrdigen Ertzhaußes/ welchem die letzte mina allbereit gegraben geweſen/ vnnd gleich jetzo ſpillen ſollen/ conſerviren koͤnnen oder moͤgen/ Vnd ob nicht die Jenige/ Jhre boßhaffte gifftige affectus, al zu ſehr an Tag geben/ welche bey ſo offenbarer perduellion, vnd verꝛaͤtherey/ die Kayſerl. May./ einer Jnjuſtitz/ die Ehrliche Obriſten vnd Cavallier aber/ ſo zurechtmeſſiger execution/ wieder dieſe rebellen/ Jhre Ritterliche Handt dargeſtreckt/ vnd Jhren Aydten/ vnnd Pflichten nach kommen/ eines Meuchelmordts zubeſchuldigen/ ſich nicht entferben.
Daß aber ſolches/ auß lauter boͤſer paſſion herflieſſe/ vnd alſo bey vernuͤnfftigen/ vnnd zu der Gerechtigkeit geneigten Gemuͤthern/ keines beyfals/ auff ſolche fraͤvendtliche judicia ſich zu beſorgen/ erhellet auch vornemblich daher/ daß eben dieſer Friedtlaͤnder ſo lang Er in Kayſerlicher devotion verharꝛet/ vnd ſeinem Generalat/ mit trewen vorgeſtanden/ fuͤr das groͤſte monſtrum naturæ/ vor gemahlet/ wird.
Er aber durch Eydtbruͤchtigen vndanckbarn abfall/ von ſeinem rechten Herꝛen/ die Canonication/ verdienet/ deme auch gantz Teutſchland parentirn ſolle/ welche zwar ſich zum wenigſten/ deß hochvernunftigen Heyden dicti/ erinnern ſollen/ Amo proditionem, non proditorem wann Sie ja Jhre Feindtliche Intentiones, gegen dieſem Hochloͤblichen- von dem Heyl.
Reich/ in die vierthalb hundert Jahr ſo hoch meritirtẽn Hauß/ noch nicht gaͤntzlich auff ein ſeiten ſetzen koͤnnen.
Der guthertzige Leſer/ hat ohne zweiffel in dieſer Relation zu finden/ was Er etwo bißhero geſucht.
Den gifftigen Spinnen/ iſt keine Roſe ſo Edel/ vnnd Tugenthafft/ daß ſie nicht darauß ein Gifft machet.
ERDE.
Der 1. Diſcurß.
Wie die Naturkuͤndiger den Himmel abmeſſen; deß Monds Beſchaffenheit berichten; was Mathuſalem vor ein Geſpraͤch mit dem Schoͤpffer gehalten; welchem Exempel Riſchelius vnd Friedland/ auch der Koͤnig auß Schweden folgen/ vnd aller Vnruh uͤberhaben ſeyn moͤgen.
Eingang.
DJe Naturkuͤndiger/ ſo an der blawen Buͤhn deß gewoͤlbten Oberbaws dieſer Welt doͤrffen herumb ſpatziren/ erzehlen vns wunderſeltzame Sachen/ von allerhand Gethiers/ das droben ſchwebe.
Dann ſie finden Hunde/ Jaͤger/ Pferde/ Raben/ Adler/ Schlangen/ Waſſerſtroͤme/ Schiffe/ Koͤnigliche Cronen/ Altaͤr/ vnd vielleicht mehr denn ſie in Obacht nehmen moͤgen/ noch den Vnwiſſenden vnd beſtuͤrtzten Erdmaͤnnlein referieren.
Sonderlich iſt kuͤnſtlich/ daß ſie den allgreiffenden Zirckel in dreyhundert vnd ſechtzig Stuck abtheilen/ eine Lini von dem einen Weltangel ziehen/ durch den Mittelpuncten der Erden/ zu dem Gegenfußnern biß an den andern Weltangel/ dadurch dieſe runde Scheibe in zwey gleiche Theil zerfaͤllet/ alſo daß es gibt/ ein obere/ vñ ein vntere Welt/ wie ſolches die liebe Sonne am allerbeſten weiß/ vñ allen Tag beſichtiget.
Eben leicht ziehen dieſe Weltverſtaͤndige eine Querlini/ vnd thun einen andern Schnit oder Strich/ durch obgemeldte beyde Theil der Welt/ damit ſie in vier gleiche Stuͤck zerfalle.
Vnd hie haͤtte ein jedes Quart vnd Viertheil neuntzig Grad/ deren jedem ſie fuͤnff zehen teutſche wolgemeſſene Meilen zulegen:
Wann aber die Erd- vnd Waſſerkugel ſehr geringſchaͤtzig/ ja nur einem Mittelpuncten im Cirkelkreiß gleich iſt/ gegen dem ſehr hohen vnd breiten Himmel/ erfolgt/ daß die Meilen droben vngleich/ laͤnger ſind/ als hievnden:
Welches die liebe Sonne ſo faſt befindet/ daß ſie wie ein Poſtreuter/ muß außſpannen/ hinter die Berge ſich verkriechen/ vnd die abgemattete Pferde/ wie beym Ovidio außfuͤhrlich zu erlernen/ in dem wilden Meer abkuͤhlen/ damit ſie nach der Morgenroͤhte wieder herfuͤrbreche/ vnd vns beſcheine.
Ob es nun droben auch Berg vnd tieffe Thal gebe/ haben vns dieſe Himmels- Poſtilionen noch nicht allerdings berichten wollen/ oder auch wir glauben koͤnnen: auſſerhalb daß vns Galilæus vnd Keplerus, anderer zu geſchweigen/ (zumahl dieſe weit hellere Brillen auß Holland oder Venedig gebraucht/ als andere/ vnd der wanckende Erdmann/ oder Himmelveſte Copernicus neben das Ziel getroffen/ auch vielleicht als Tycho Brahe in ſeiner Klufft/ vnd tieffen Hoͤle/ den Himmel drunten beſſer zu beſchawen/ als droben) eines newen Weltbaws in dem Mond weiß machen; mit finſtern Thaͤlen/ als Flecken vor den Augen der Vnverſtaͤndigen/ mit breiten Seen vnd Stroͤmen/ nicht von Waſſer/ ſondern von Liecht vnd Heiterkeit/ mit hohen Bergen/ deren Schatten wol gar vber den Mondkreiß hinauß falle: alſo daß/ wer hieunten auff Erden muͤde waͤr zu leben/ dorthin koͤndte ziehen zu wohnen/ als in das erſte Dorff/ gegen der Vorſtadt/ ſo in der Sonnen dieſer Rechnung nach/ (welche David vielleicht in ſeinen Pſalmen/ da jeder Paß recht gegeben iſt/ auch verſtanden) liegen muß/ biß deß Himmels Pallaſt ſich oͤffnete/ vnd jhn auffnehme.
Dann es wird Mathuſalem mit einem Tag/ welchen die Gotts gelehrten vff tauſend Jahr/ nach der Goͤttlichen Rechnung anſetzen/ hieunten auff Erden vorlieb nehmen/ vnd den Verluſt etlicher dreiſſig Sonnen-Jahren/ die jhme an dem millenario gemangelt/ ſo hoch nicht achten/ wann er ſechs Tage/ oder ſechstauſend Jahr in dem Mond wird zu hauſen vnd zu wohnen haben/ biß er nach vollendeter ſelber Arbeitswochen/ einen Sprung thut in den Sabbath/ von welchem ohne das Moſes nur den Anfang meldet/ aber den Schluß verſchweiget/ vns anzudeuten/ daß wir nur nach dem Anfang deſſelben ſiebenden vnd Ruhetages trachten/ ſo werde es hernach in Ewigkeit mit vns keine Noht haben.
Vnd eben dahin zielete der alte Mathuſalem/ als er mit dem Schoͤpffer in ein Geſpraͤch gerahten/ vnd ein andere Herberg dann diß muͤhſame Leben/ begehrte zu finden.
Dann wie die Leute/ ſelbiger Zeit/ von einem Ende der Welt zum andern zogen/ ſich vnd die jhrigen ſambt dem Viehe durchzubringen/ vnd zu ernehren/ weil jhnen das Land offen ſtunde/ vnd noch nicht ſo enge war worden/ als zu den Zeiten Abrahams vnd Loths/ die ſich voneinander ſcheiden muͤſſen/ vmb beſſern Raum zu haben: alſo funden ſie doch nirgends/ als Erde vnter jhren Fuͤſſen/ Arbeit vnd Muͤhe in jhren Haͤnden/ vnd Bekuͤmmenuß vnd Schrecken bey jhren Heerden/ darumb waͤren ſie gerne auß der Welt gegangen/ wann ſie eine Bruͤcke oder Leiter zu der andern wiſſen/ finden vnd ergreiffen koͤnnen.
Jhnen nun einen Muht zu machen bey ſo langer Wallfaht/ erlaubte der Schoͤpffer das Eingeweid der Erden/ als Edelgeſtein/ Gold/ Silber/ Eiſen/ an welchen Dingen die Erdſuͤchtige jhre Kurtzweil haͤtten/ den Verdruß der uͤbrigen Muͤhe vnd Arbeit zu leichtern:
Darzu dann auch der edle Rebenſafft/ das Hertz zu erfrewen/ kommen iſt/ wiewol vns etliche bereden wollen/ ob haͤtte der Schoͤpffer dieſes Gewaͤchs der erſten Welt verſagt/ vnd dem Ertzvatter der andern Welt geſpahrt vnd vorbehalten/ als ob etwas newes haͤtte moͤgen erſchaffen werden/ da doch Moſes mit den erſten ſechs Tagen alle Werck der Erſchaffung beſchlieſſet.
Aber den Himmelgierigen gab der Schoͤpffer ein andere Lehr/ nemblich ſie ſolten ſich an ſolchem Puppenwerck nicht vergaffen/ ſondern an das vnvergaͤngliche mit veſtem Ancker der Hoffnung halten.
Wann ſie nun auch anfingen den andern ſich gleich zuſtellen/ vnd in dem Bauch der Erden zu wuͤhlen/ oder jhrer Augen Luſt vff ſolche Sachen/ die vnter jhren Fuͤſſen von Natur liegen/ zu ſchlagen/ wurden obgemeldte Kinderboſſen jhnen entzogen/ oder ſie durch den Weg alles Fleiſches mit Gewalt davon geriſſen/ vnd an jhren rechten Ort/ zu jhren Vaͤttern/ ja zu dem ewigen Vatter/ in die ewige Huͤtten verſetzet.
Zu dem Ende gieng der Schoͤpffer mit jhnen freundlich vmb/ legte ſeine Majeſtaͤt ab/ hielt Geſpraͤch/ pflegte alles Vnterrichtes/ gemeiniglich mit dieſem Beſchluß: Alles was ſichtbar waͤre/ muͤſte dermaleins in der allgemeinen Reformation, die uͤber Erde vnd Himmel gehen wuͤrde/ vergehen/ vnd zerſchmeltzen.
Darum koͤndte keine beſtaͤndige Hoffnung darauff geſtellet werden/ doch moͤchte vnd muͤſte der Menſch zu ſeiner nohtwendigen Vnterhaltung/ ſich aller vnd jeden Geſchoͤpffen/ ſo jhm zu Lehen vffgetragen/ bedienen vnd gebrauchen/ dieſelben Guͤter aber nicht vmbbringen/ auff daß er in der Schluß-Rechnung ſeines zeitlichen Lebens beſtehen/ vnd bey der endlichen Zahlung oder Wiervergeltung ledig vnd loß/ aller hinterſtelligen Schulden vnd receſlen frey vnd queit gezehlt werden moͤchte.
Dieſe Lehr hatte zuforderſt Seth/ vnd folgends Mathuſalem ſo wol gefaſſet/ daß er/ wo nicht auß der Welt/ ob es ſo frühzeitig thunlich waͤre/ ehe er ſeinen Lauff haͤtte vollendet/ doch in ein Kloſter oder Einſidel gehen moͤgen/ da ſelbiger Zeit der oͤde Erdkreiß nicht ein anders erfordert haͤtte.
Vnd ob er ſchon/ gleich andern/ Soͤhne vnd Toͤchter zeugete/ fuͤhrte er doch ein abſonderliches Leben/ wolte in keinem verſchloſſenen Ort wohnen/ als ob er ſich foͤrchtete/ vnd deß Schoͤpffers Schutz/ oder die Salvaguardia der lieben Engel jhm nicht genugſam waͤre/ weniger aber ein Neſt auff die hohen Spitzen der Felſen legen/ ſich vorſaͤtzlicher Weiſe aller Bequemlichkeiten zu berauben/ vnd gefaͤnglich einzuſchlieſſen/ noch auch einen tieffen Waſſergraben vmb ſich ziehen/ den reinen Lufft ſtinckend vnd ſchwer zu machen.
Vnd wie er dem geſundeſten Lufft/ dem geſegneſten Lande nachzoge/ alſo belude er ſich nicht mit vielen mobilien, er trancke nicht auß Porſellan oder Chryſtall/ wobey ſo groſſe Sorgfaͤltigkeit ſeyn muß/ daß ſie nicht verbrechen/ vnd Zorn erregen/ ſondern auß ſeinen beyden Haͤnden/ wie Diogenes, oder nam ein breites Blat von dem Erdgewaͤchs/ eine Rinde von einem Baum/ ein holes Rohr/ darauff er ſich etwan auch ſtewren kondte.
Sein Ruheſtatt war der Schirm hinter einem Felſen/ oder vnter einem Baum/ da er die Aeſte zuſammen geflochten/ zur lebendigen Tapezerey gebrauchte.
Sonderlich aber hatte er ein inbruͤnſtige Vorſorg vor ſein Ehegatten/ vnd vor die kleine Kinder/ damit der Tracht vnd hohem Lei be/ auch der Geburt vnd zarten Natur der Saͤuglingen kein Vnheil begegnen moͤchte.
Zu ſolchem End zimmerte er einen Karn/ oder Wagen/ den deckte er mit gruͤnen Aeſten von den Baͤumen/ den zieret er mit wolriechenden Blumen vnd Gewaͤchſen/ dahinein legt er/ was jung/ beſchwert/ matt vnd muͤde war/ vnd wann das Vieh wegen der Weide einen Ort muſte verlaſſen/ vnd einen andern ſuchen/ ſpannte er ſich ſelbſten an dieſen Wagen/ jederweilen ſeine Greth neben ſich/ dahero vnd von keinem andern Vrſprung die Ehe bey den Lateinern genandt wird conjugium, ein gekoppeltes Paar/ ſo an einem Karn ziehen; Vnd haͤtte keinen Verdruß an dieſer lieben Arbeit/ die jhme auch keinen ſonderlichen Schweiß außtruckete/ zumal ſelbiger Zeit die Menſchen ſo gar ſtarck/ groß vnd kraͤfftig geweſen/ als hernach die Rieſen vnd Helden ſeyn moͤgen:
Wie dann in der Heſſiſchen Chronick zu finden/ daß ein Landgraff Abends mit ſeiner Fraw Mutter ſpatziren gangen/ vnd einen geladenen Wagen mit Wein in dem Wege/ ohne Pferd/ ſtehend funden/ denſelben/ der Fraw Mutter Raum zu machen/ mit einer Hand ergriffen/ vnd beyſeit gezogen; Da jhn nun die Fraw Mutter erinnerte/ es ſolte ein junger Mann ſeine Staͤrcke nicht miß brauchen/ oder zu ſeinem ſelbſt eigenen/ vnd jederweilen vnverhofften Schaden anwenden/ wolte er bezeugen/ daß es jhme kein ſonderliche Muͤhe waͤre/ ergrieff den gemeldten Wagen abermals/ vnd fuͤhrt jhn wieder an die vorige Stell.
Doch begab ſichs einsmals/ daß vnſer Mathuſalem ſtecken blieb im Gebürg Armenien/ oder Ararath/ oder daß er ſich eines Vmbfalls vnd Schadens beſorgte/ vnd ſeine Kraͤfften zu ſchwach befande.
Darumb ruffte er zu ſeinem Schoͤpffer vmb Huͤlff/ wie dann derſelbe die Frommen bald erhoͤrt/ vnd nimmermehr verlaͤſt/ noch verabſaumbt.
Derſelb ließ ſich zur Stund ſehen/ halff jhm auß Noht/ vnd gieng deß Wegs ein Stuck mit jhm.
Vnter anderm fiel auch dieſes Geſpraͤch ein:
Ob nicht einem Himmelgierigen ſolte erlaubt ſeyn/ eine beſtaͤndige Wohnung auff Erden zu wehlen/ ein Neſt zu machen/ vnd darinnen zu veralten?
Da es dann Rede vnd Wiederrede genugſam gab/ mit dem endlichen Schluß/ daß den Frommen zum beſten die Welt nicht nur erſchaffen/ ſondern auch erhalten wuͤrde/ zumal ſie nicht Knechte/ ſondern Kinder vnd Erben jhres Schoͤpffers waͤren/ der jhnen alles haͤtte vnterthaͤnig gemacht/ vnd zum Gebrauch uͤberlaſſen vnd einger aumbt/ doch mit Vorbehalt/ daß ſie deſſen nicht ſolten mißbrauchen/ oder jhr Vertrawen hierauff ſetzen/ vnd von dem Allmaͤchtigen Schoͤpffer abziehen: weniger aber ſich einbilden/ daß jhr Neſt jhnen vnzerſtoͤrt müſte bleiben/ biß an das Ende jhres Lebens; angeſehen der Schoͤpffer die Frommen auß gutem Vorſatz von einem Ort in das andere führet vnd leitet/ auch manchmal laͤſſet Mangel leiden/ auff daß die weltliche Frewd die ewige Hoffnung nicht erſticke/ vnd etwan das vergaͤngliche zum hoͤchſten Nach theil Leihes vnd der Seelen/ vor das vnvergaͤngliche vnd immerwaͤrende beliebet/ angenommen vnd gebrauchet/ ja verſchwen det werde.
Solcher Geſtalt moͤchte dann Mathuſalem einen luſtigen geſunden Ort/ bey flieſſendem Strom vnd rauſchenden Baͤchlein ſuchen vnnd erwehlen/ dergleichen Tamerlanes/ nachdem er einen groſſen Theil der bekandten Welt Creutzweiß mit Heersmacht durchſtrichen/ im Land Perſien jhme endlich beliebet/ daſelbſt moͤchte er einen Pallaſt bawen/ alle Raritaͤten der Welt/ ſo hin vnd wieder/ nach eines jeden Landes Art/ vnd Himmels Einfluß zerſtrewet vnd eintzeln zu finden/ zuſammen tragen/ vnd darauß Vrſach nehmen/ die Weißheit vnd Guͤte deß Schoͤpffers zu ermeſſen vnd zu preiſen.
Ob nun ſchon dieſe Meinung nicht allerdings vnannehmlich/ ſonderlich dem Fleiſche war/ erinnerte ſich doch Mathuſalem ſeiner Hoffnung/ vnd deß Himmels Burger-Rechts/ antwortet demnach/ es waͤre nicht ohn/ niemand ſolte den Schoͤpffer verſuchen/ noch die an Handen gelegene Mittel verachten/ wann Schutz vonnoͤhten thaͤt.
Gleichwol waͤr menſchliche Bloͤdigkeit ſo gar groß/ daß es ſchier vnmuͤglich fiele/ den vnſichtbaren Schutz deß Schoͤpffers zugleich mit dem ſichtbaren/ ohne Anſtoß deß Glaubens zu vergleichen.
Welcher Geſtalt auch das Aug ſich nimmer ſatt ſehe/ vnd immerdar nach der Eitelkeit abweichen wolte/ was vor einen Bund man auch mit jhm machen koͤndte.
Darumb man ſich wol vor allem Anlaß/ ſich in dem irꝛdiſchen zu vertieffen/ haͤtte zu huͤtten.
Auch waͤre Gold vnd Silber nit nutz zum zeitlichen/ ja ſehr hinderlich zum ewigen Leben/ zumal der geringſte Biſſen Brod/ das kleineſte Thawtroͤpfflin Kraͤfft vnd Safft haͤtten/ ſo demſelben Koht/ oder gelaͤutertem Erdenſchweiß dennoch verſagt waͤre.
Mit Dorn vnd Diſteln koͤndte man ſchwerlich ohne Verletzung vmbgehen: ſolcher Angſt/ Gefahr/ vnd Beyſorg gedaͤchte er ſich ſelbſt zu vbrigen.
Vnd weil er jede Fußtritt zu ſeinem Ende nahete/ ſolte es nicht wol ſtehen/ wann er nunmehr ein vierhundertjaͤhriger Mann/ vnd druͤber/ bey verſtaͤndigem Sinn/ ein irꝛdiſches Hauß bawete/ das er vielleicht nicht verfertigen/ noch bewohnen/ auch ein anderer nach jhme nicht achten/ oder gar niederreiſſen wuͤrde.
Als nun der Schoͤpffer ſahe/ daß der fromme Mathuſalem in dieſem examen bißher wol beſtanden/ vnd die reine Lehr von der Eitelkeit dieſer Welt/ neben der Hoffnung zu dem ewigen Leben zu genuͤgen gefaſſet/ auch wol im Werck bezeugete/ vnd noch ferner zu bezeugen gedachte/ ließ er jhm gefallen/ noch einen Verſuch zu thun/ ob auch Beſtand bey dem Vorſatz waͤre/ oder nicht/ nach Beſchaffenheit fernern Vnterricht beyzubringen.
Sagte derowegen/ es waͤre noch nicht an dem/ daß Mathuſalem ſeine Wallfahrt vollendet haͤtte/ er wolte jhn verſichern/ daß er jhm gedaͤchte noch fuͤnffhundert Jahr zuzulegen/ nicht nur fuͤnffzehen/ wie dem Koͤnig Hiskias/ welcher Termin wol eines Hauſes werth waͤre.
Aber Mathuſalem hielt Farb/ vnd antwortete:
Ob er gleich ein voͤlligen Gottestag der tauſend Jahr/ ja wol die gantze Wochen uͤber der muͤhſamen ſechstauſenden ſoltel eben/ waͤre gleichwol ein Ende zu gewarten/ vnd ein anders zu hoffen:
er hielte fuͤnffhundert Jahr zeitlichen Lebens gar nit werth/ daß er deßwegen auff Erden einwurtzeln ſolte/ er gedaͤchte bey der einmalgefaſſten reſolution, nach dem ewigen zu ſtreben vnd zu verlangen/ zu bleiben:
das koͤndte jhm nicht fehlen.
Der Schoͤpffer hatte ein ſonderliches Wolgefallen hieran/ vnd nam einen freundlichen Abſchied von jhm/ mit dieſen Worten: Mein lieber Mathuſalem/ wandele vor mir/ vnd ſey fromm/ ich bin der Allmaͤchtige Gott/ der dich nicht verlaſſen/ noch verſaͤmen will/ ich bin dein Schild vnd ſehr groſſer Lohn.
Ob nun ſchon der guͤtige Schoͤpffer ſich bey den vngerechten boßhafften Menſchen/ ſonderlich dieſer Zeit nicht mag ſichtbarlicher Weiſe finden laſſen/ daß er mit jhnen von Angeſicht zu Angeſicht/ wie ein Freund mit dem andern/ rede/ ſo haben wir doch keinen Mangel an allerhand Lehr vnd Vnterricht/ beydes in den Exempeln frommer Leute/ vnd dann auch in den Schrifften der hocherleuchteten Maͤnner vnd Gottsgelehrten.
Vnd gewißlich/ da der Cardinal von Riſchelien dieſes haͤtte erwegen wollen/ waͤre viel Vnruhe dahinten vnd vnerweckt geblieben/ in dem er allenthalben das Waſſer truͤb gemacht/ wie wir bereit vernommen.
Er iſt zwar in dem Sattel ſitzen blieben/ vnd in der hoͤchſten Herꝛlichkeit eines nagelveſten Gluͤcks von hinnen gefahren/ an ſeinen Ort:
Aber der Ehrgeitzige Friedlaͤnder iſt vbel zukurtz kommen/ vnd hat ein Wolcke fuͤr ein Juno vmbfaſſet.
Darumb dencken wir abermal zuruck/ an vnſere Himmelsmeſſer/ mit der langen Meßruhten/ vnd ſagen jhnen ins Ohr/ ob ſie ſchon droben am blawen Gewoͤlbe/ gleich als auff einer Ebene ſpatzieren/ vnd keine Huͤgel noch Thaͤler/ keine Berge noch Gruͤnde finden/ vnd alſo immer fortmeſſen/ daß es vns demnach allzuſchwer fallen will/ wann ſie vns fünffzehen Meilen vor einen Grad darmeſſen/ als waͤre die Erde ohne Hocker/ vnd einem ebenen Gefuͤlde gleich.
Dann wann die Lini uͤber das Schweitzer-Gebuͤrg/ uͤber die Hoͤhe zwiſchen Spanien vnd Franckreich/ auch zwiſchen Schweden vnd Nordwegen wird gezogen/ gibt es wenig Meilen/ nach den Himmels-Graden:
Solte aber ein ſolcher Kuͤnſtler muͤſſen Bottenweiß gehen/ vnd die Meilen belohnt nehmen/ wuͤrde er erfahren/ daß mehr dann zwo Tagreiſen zu einem Grad erfordert werden/ vnd ſolches wegen der Vmbwege der entlegenen Paͤſſen/ der durchbrochenen Straſſen/ der ſehr hohen Alpen: vnd demnach ein ander Augenmaß/ ein andere Meßruhte nehmen/ ohngefehr von einem Baw/ der ſeine Breite hat nach dem Bezirck deß Fundament vnd der Haubtmauren/ wer aber von einer Seit zu der andern/ über den Baw wolte klettern vnd ſteigen/ haͤtte weit mehr zu thun/ als der durch die vordere Thuͤr ſtrackes Wegs zu der hindern wider außgienge.
Welcher Geſtalt das Gebuͤrg einen vffgerichten Triangel macht/ deſſen zwo Seiten vngleichlingen mehr Platz faſſen/ als die Grundlini.
Vnd iſt noch dieſes zu mercken/ daß im Gebuͤrge noch viel verborgene Vmbwege liegen/ die dem Auge nicht offen ſtehen/ biß man zur Stelle kombt/ alſo/ daß ein lauffender Bott ſeine Rechnung gar nicht nach der Grundlini macht/ ſondern nach der Erfahrung/ zumal er manche Zeit muß zubringen/ vmb einen Berg oder Schloß zu gehen/ biß er dahin gelange/ nachdem die Natur ſich nicht zwingen laͤſſet/ gegen Berg zn gehen/ oder mit den Voͤgeln hinuͤber zu fliegen.
Vnd eben hierin hat der hochfliegende Hertzog von Friedland ſich verſehen/ daß er den Nativitetſtellern zu viel Glauben gegeben/ die Erde vnd jrꝛdiſche Berge nach dem Himmels-Maasſtab abgemeſſen/ vnd in dem Gebuͤrge ſich verirret hat/ daß er den reiſſenden Thieren zutheil worden/ vnd ſeinen hohen Geiſt in einer andern Welt zu hohen dignitaͤten gebrauchen mag.
Ebenviel koͤndte man von dem Koͤnig in Schweden vermelden/ der jenſeit deß Waſſers haͤtte ruhig wohnen ſollen/ wann jhn nicht der linde Lufft deß teutſchen Bodens haͤtte getrieben/ vnd zu ſo uͤbergroſſem Vnweſen verreitzt haͤtte.
Von den gifftigen Thieren ſchreiben die Naturkuͤndiger/ ſie laſſen kein Gifft mehr von ſich/ ſo bald jhnen das Leben benommen waͤre/ ſondern nur einen Geſtanck/ gleich andern faulenden Coͤrpern: Alſo hat man zwar hoffen wollen/ die blutduͤrſtige Menſchen wuͤrden nach jhrem Tod keine Wuͤrckung mehr thun/ vnd das Gifft der Feindſeligkeit mitſich in das Grab nehmen.
Es wolte aber weder vff deß Friedlaͤndern/ noch vff deß Cardinals/ noch vff deß Koͤnigs in Schweden/ noch vff deß Kaͤyſers Ableiben daſſelbe Gifft ſeine Krafft verlieren/ ſondern ſteckte noch andere damit an/ daß das letzte aͤrger ward/ als das erſte.
Vnd ſcheinet/ daß wir elende Menſchen nicht mehr Ruhe ſollen haben/ als der Lufft von den Winden/ vnd die Elementen von jhrer Vmbwechslung.
Darumb freilich mit dem alten Mathuſalem ein andere Rechnung zu machen waͤre.
Vnd vmb ſo viel mehr/ weil vnſer Leben ſo gareng geſpannet iſt/ ja den zehenden nicht erreicht/ vnd an ſtatt der fuͤnffhundert Jahr Zuſchuſſes/ nicht fuͤnffzig erhaͤlt.
Sintemal zwantzig vnd mehr Jahr mit der Kindheit vnd Jugend dahinrauſchen/ ohne ſonderliche Thaten/ vnd dem tauſenteſten die funfftzig zu den Geſchaͤfften nicht gebuͤhren/ damit er mit ſeinem gantzen Ablauff dieſes Lebens die ſiebentzig oder achtzig beſtreiche.
Vnd wie Hippocrates ſagt/ ſo iſt die Kunſt lang/ das Leben aber kurtz: Dagegen aber wolten wir ſprechen/ vnſere Anſchlaͤge ſind lang/ vnd ſpannen ſich uͤber Berg vnd Thal/ in die Ferne/ obgleich das Leben kurtz vnd kaum einer Hand breit iſt.
Wir werden dennoch nicht ablaſſen/ dem guͤnſtigen Leſer allen fernern Nachdruck neben etlichen Erinnerungen/ zu Gemuͤt zu fuͤhren.
Der 2. Diſcurß:
Wie es mit dem Kriegsweſen im Roͤmiſchen Reich biß vff Ferdinandi II. Ableiben ſich verlauffen.
Was dieſer Kayſer vor ſonderliches Gluͤck vnd Vngluͤck gehabt.
Von eines Naſſawiſchen Graven Zug in Braſilien.
Von der Stadt Breda Eroberung: vnd Vbergab der Veſtung Breyſach.
Von deß Pfaltzgraven vergeblicher Kriegsverfaſſung.
NVn haben wir Muͤhe/ zu dem Ende deß teutſchen Kriegs zu gelangen/ vnd muͤſſen jhn allererſt auff ein newes wiederumb anfangen: Worinnen ſich deß Sachſen Gegentheil gar nicht betrogen funden.
Weil nun die Schweden vff deß Churfuͤrſten zu Sachſen/ ſowol ſuͤſſe/ als herbe Wort/ von deß Reichs Boden nicht weichen wolten/ zeigt jhnen der Churfürſt die Spitz/ vnd belaͤgert Magdeburg/ vnd trieb ſie biß in Pommern.
Doch geſchahen vnterſchiedliche Treffen mit der Schweden Vortheil/ alſo/ daß dem Land zu Sachſen angſt vnd bang war.
Der Graff von Hatzfeld meinte den Bannier bey Wittſtock/ weil er ſchon zum dritten mal vor jhme in die Flucht gerahten/ gar vff zureiben:
Verlohr aber ein anſehnliche Schlacht/ indem er ſich wollen auß dem Geſuͤmpff nach Halberſtatt ziehen/ welches Banner vor eine Flucht gehalten/ vnd nur deſto hertzhaffter heran gehawen/ auch die Schantz Werben noch durch Vbergab weggenommen.
Boͤninghauſen uͤbte ſich in Weſtphalen vnd Heſſen/ daß der Landgrave auß dem Land/ ob ſchon ſein General Leutenant Melander ſein Beſtes gethan/ biß nach Frießland muͤſſen außraumen/ daſelbſt er ein Teſtament gemacht/ vnd ſeinen jungen Herꝛn dem Koͤnig in Franckreich/ den Staaden der vereinigten Niederlanden/ vnd dem Koͤnig in Groß Britannien/ als Vormuͤndern vnd Beſchuͤtzern/ anbefohlen.
Hertzog Bernhard zu Sachſen Weimar verlieſſe ſich auff die Frantzoͤſiſche Huͤlff/ ſo vnter Feuquier vnd Turrainen nach Maintz gienge/ in deme Gallas uͤber den zugefrornen Rhein bey Speier geſetzt/ inwillens/ den Frantzoͤſiſchen ſecours mit den Weimariſchen in Sack zu ſchieben.
Aber Hertzog Bernhard ließ ſich vmb Franckenthal ſehen/ zog den Fuß zuruck/ beſetzt Kayſers lautern vnd Zweybruͤcken/ vnd war gantz zweiffelhafftig/ ob er ſich der Kayſerlichen Gnad ſolt ergeben/ oder vff den endlichen Schluß deß Frantzoſen warten/ welcher Philipsburg zur recompens ſeiner geleiſteten Huͤlffe begehrte.
Jndeß wurd Kayſerslautern mit Sturm erobert vnd in das Blut geſetzt/ vnd Zweybruͤcken zur Vbergab genoͤhtiget/ vnd durch die conjunction der Frantzoſen vor dieſes mal errettet/ daß Gallas ſich gar nicht haͤtte ſtellen koͤnnen/ wann der Seckingen ſein Wort gehalten/ vnd ſein veſtes Schloß Landſtuhl vor den liſtigen Kayſeriſchen verwahrt gehabt.
Vnd alſo verzoge ſich das gantze Wetter nach Maintz vnd Franckfurt/ biß Hertzog Bernhard nachmahlen die ſeinigen mit Gewalt auß Sachſenhauſen vertrieben/ Maintz vnd Franckenthal zur Vbergabgetrungen geſehen/ vnd nach Lothringen vnd Metz ſich gleichſam flüchtig reteriren muͤſſen/ weil kein Mittel war/ weder in Heſſen/ noch in Francken/ oder Sachſen durchzubrechen.
Vnd weil der Krieg zwiſchen Franckreich vnd Spanien berit in hoher Lohe brandte/ gedachte der Kayſer den Frantzoſen heimzuſuchen/ ſchlug ſich zu den Spaniern/ vnd fiel jhm ins Land/ genandt die Schampanien:
Gallas uͤbet allen gewohnlichen Vbermut im Hertzogthumb Burgund/ achtet der zehentauſend freywilligen Pollacken nicht/ die vff Pariß zuſtreifften/ welche mit den eingenommenen Stoͤſſen/ weil kein Nachtruck folgte/ ſich wieder nach Hauß/ durch Freund vnd Feind durchſchlugen vnd kehret wieder nach Teutſchland: Alſo ſtund es auch ſchlecht vmb Hertzog Bernharden in Lothringen vnd im Elſaß.
Die Hertzogen von Meckelnburg bemuͤheten ſich euſſerſten Fleiſſes/ die Schweden mit dem Kayſer zu vertragen/ aber alles vmbſonſt/ weil der Prager Friedenſchluß zu Stockholm ſo gar vbel vffgenommen vnd auff dem Reichstag/ den Krieg fort zu fuͤhren/ beſchloſſen worden.
Es gieng zwar den Schweden hart an das Leder/ da ſie Bernburg vnd Regensburg verlohren/ vnd Preßlaw auff Kayſeriſcher Seiten/ auch vor Magdeburg keine Rettung geſehen/ vnd noch foͤrchten muͤſſen/ es wuͤrde der Landgrav zu Heſſen die Farb nicht lang halten koͤnnen/ wie man dann vff mancherley Weiſe ſelbiger Zeit/ jhn von der Parthey abzufuͤhren/ an jhn ſetzen thaͤte/ vnd in dieſem Fall Fall dem Hertzogen zu Wuͤrtenberg nachfolgen.
Doch ſchlug er ſich zu den Schwediſchen/ die Belaͤgerung Hanaw vffzuheben/ vnd hernach zu den Weinmariſchen/ vnd hielte den Schwarm ſo fern von ſich/ als er vermochte/ halff Hagenaw entſetzen/ vnd in Lothringen Quartier machen.
Der Papſt zu Rom bemuͤhete ſich dieſer Zeit durch Geſandſchafften/ die hohen Haͤupter in der Chriſtenheit zur Eintraͤchtigkeit zu bringen: erlangte aber ſo viel als nichts/ weil je einer dem andern die Vrſach deß Landverderbens vfflude.
Den Kayſeriſchen wolte das Gluͤck faſt wol/ ſie eroberten Stargarden/ Homberg in Heſſen/ vnd Paderborn/ Saltzkoten/ den Hamm/ vnd andere Ort hin vnd wieder.
Allein daß ſich Banner uͤber die Elbe in Thuͤringen gemacht/ Erfurt/ die Naumburg vnd Torgaw erobert/ Leipzig wiewol vergeblich belagert/ zuletzt ſich zu Torgaw beſchlieſſen/ vnd von fuͤnff vnd neuntzigtauſend Mann belaͤgern laſſen/ Als Kayſer Ferdinandus II. den Reichstag zu Regenſpurg gehalten/ ſeinen Sohn den Koͤnig in Hungarn vnd Boͤheim/ Ferdinandum III. den 22. Decembr.
Anno 1636. zum Roͤmiſchen Koͤnig wehlen laſſen/ vnd ſelbſt den 25. Tag Februarii nechſtfolgenden Jahrs dieſe Welt geſegnet.
Dieſer Fuͤrſt vnd Kayſer hat viel Vngluͤck muͤſſen außſtehen:
Dann erſtlich verlohr er ſeinen Vatter/ Ertzhertzog Carlen/ im zwoͤlfften Jahr ſeines Alters/ vnd muſte ſich von andern ſelbſt regieren laſſen.
Darnach hatte er manchen harten Strauß mit ſeinen eigenen Vnterthanen/ den Steyermaͤrckern/ Kaͤrntern vnd Krainern/ wegen der Religion/ alſo/ daß er euſſerſten Gewalt/ vnd militariſche execution, wiewol ohne ſonderlich Blutvergieſſen/ anwenden müſſen.
Drittens machten jhm die Venetianer newe Haͤndel/ wegen Gradiſca, da es zu offentlichem Krieg außgebrochen/ vnd ſeinen ohne das ſchwuͤrigen Vnterthanen zu einem Vffſtand/ da ſie nur einige Huͤlffe haͤtten hoffen moͤgen/ Anlaß geben.
Viertens koſtete es ſehr viel vnd uͤbergroſſe muͤhe/ daß Kayſer Matthias jhn zu einem Sohn vnd Erben angenommen/ ſowol wegen ſeiner Bruͤder/ als auch deß Hauſſes Spanien.
Fuͤnfftens/ daß er die grauſame Haͤndel in Boͤhmen geſehen/ da man jhm die Cron vom Haupt/ vnd den Scepter auß der Fauſt geriſſen.
Sechſtens/ daß er gegen Bayrn ſehr harte conditiones muͤſſen eingehen/ vnd auch wol Huͤlff bey einem Ketzer in Sachſen ſuchen.
Siebendens/ daß er zu Franckfurt ſchier neben dem Kayſerthumb hingangen.
Achtens/ daß der Niederſaͤchſiſche Creyß gegen jhm auffgeſtanden.
Neundtens/ daß die Bawrn im Laͤndlein ob der Ens etlich mal zu den Waffen gegriffen/ wie dann auch in Hungarn geſchehen.
Zehendens/ daß der Durlacher/ von Thurn vnd Jaͤgerndorff/ Manßfelder vnd Halberſtaͤtter nicht wollen ruhen.
Eilfftens/ daß er dem Koͤnig in Dennemarck alles reſtituirt, vnd nichts behalten.
Zwoͤlfftens/ daß er deß Koͤnigs in Schweden ſieghaffte Waffen durch gantz Teutſchland geſehen.
Dreyzehendens/ daß er muͤſſen erfahren/ wie alle Proteſtirende zu Leipzig von jhme abgefallen vnd zu den Waffen gegriffen.
Vierzehendens/ daß die von jhme vertriebene Hertzogen zu Mecklenburg vnd Neuers wieder ſeinen Willen wieder eingeſetzet worden.
Fuͤnffzehendens/ daß er das Haupt-Treffen bey Leipzig verlohren.
Sechszehendens/ daß er dem Friedlaͤnder muͤſſen gleichſam allen Willen erfüllen/ vnd noch darzu ſuppliciren.
Siebenzehendens/ daß er das andere Haupt-Treffen bey Luͤtzen auch verlohren/ vnd ſeinen Feind ohne Haupt/ dennoch nicht daͤmpffen koͤnnen.
Achtzehendens/ daß er an dem Friedlaͤnder einen vngetrewen Diener gehabt.
Neunzehendens/ daß er genoͤhtigt worden/ etlichen hohen Staͤnden in Boͤhmen/ etlichen hohen Kriegs-Officierern/ die Koͤpffe abzuſchlagen/ vnd den Friedlaͤnder ſelbſt/ jhme vorzukommen/ niedermachen zu laſſen.
Zwantzigſtens/ daß er von Spanien vnd Rom die Regierung/ aber von Bayrn manchen Schrecken eingenommen.
Hingegen aber mag man vor ein ſonderliches Gluͤck rechnen/ daß dieſer Fuͤrſt erſtlich in ſeinen Minderjahren ſo trewe Raͤhte vñ Verwalter gehact.
Darnach daß jhn beyde Kayſer/ Rudolphus vnd Matthias/ zu den Reichsgeſchaͤfften gezogen.
Zum dritten/ das er bey dem Haupt der Chriſtenheit zu Rom in ſonderlichen vaͤtterlichen Gnaden geſtanden.
Zum vierdten/ daß er vnter allen andern Ertzhertzogen allein zu den Cronen gelangt.
Zum fůnfften/ daß er den Aber-Koͤnig in Boͤhmen vberwunden vnd vertrieben.
Zum ſechſten/ daß er all ſeine Rebellen gedaͤmfft/ vnd endlich obgeſieget.
Zum ſiebenden/ daß er einen Feind nach dem andern bekommen vnd abgefertigt/ zumal er jhnen allen/ oder den mehrern nicht haͤtte gewachſen ſeyn koͤnnen.
Zum achten/ daß er mit einem erſten Haupt-Treffen auff dem weiſſen Berge/ das gantze Koͤnigreich Boͤhem/ vnd mit dem andern bey Noͤrdlingen das gantze Kayſerthumb erhalten.
Zum neundten/ daß ſo viel andere verlohrne Treffen jhn nicht zu Boden geworffen.
Zum zehenden/ daß er die Macht gehabt/ dem Spanier in Holland/ dem Koͤnig in Polen wieder den Schweden in Preuſſen/ vnd dem Reich in Jtalien beyzuſtehen.
Eilfftens/ daß er immerzu trewe Diener gefunden/ ſo der wenigen Vntrewen Stellen wol vertretten.
Zwoͤlfftens/ daß er ſeinen aͤltern Printzen zu einem Roͤmiſchen Koͤnig/ vnd kuͤnfftigen Kaͤyſer nach ſeinem Tode/ machen koͤnnen
Jndeſſen nun das Hauptweſen ſolcher Geſtalt durch Teutſchland ſich verwickelte/ wolten die Hollaͤnder nicht muͤſſig ſitzen/ ſchickten Graff Johann Moritzen von Naſſaw Siegen nach Weſt-Jndien/ den Spaniſchen vnd Portugieſen das Haupt zu biethen/ wie dañ auch derſelbe ſich mannlich gebraucht/ vnd manechn Sieg davon getragen.
Die erſte Fahrt geſchah Anno 1623. vnter Jacob Willcken/ nach Braſilien/ welcher die Stadt S. Salvator im Allerheiligen Buſen ohn ſonderliche Muͤhe einbekommen/ aber durch der ſeinigen liederlich Verhalten vnd Wolluͤſtelen bald wieder verlohren.
Die andere Fahrt von den Gewinnhabern (welche Geſellſchafft die Herꝛen Staaden vff 24. Jahr privilegirt hatten) wurd dem Balwein Heinrichen anvertrawt/ Anno 1625. vnd nach ſeinem Abſterben dem Peter Hayn/ welcher wegen Vngeſtuͤmmigkeit deß Meers zum Streit gezwungen/ die gantze vnd uͤberaußreiche Flott anß New Spanien uͤberweltiget/ vnd groſſen Reichthumb erworben.
Jhm folgte Peter Lonck/ vnd bezwang die Hauptſtadt Olinda in der Landſchafft Pernambuco: Hadrian Pater ſchlug mit der groſſen Flott/ blieb vorn an der Spitz/ vnd hinterließ den ſeinigen/ die jhn verlaſſen hatten/ den zweiffelhafften Sieg.
Es iſt aber gantz Braſilien abgetheilet in vierzehen Landſchafften oder Fuͤrſtenthumb/ welche die Spanier vnd Hollaͤnder nicht wolten friedlich/ ſondern durch Schwertſtreich vertheilen.
Was dieſer verwegene Handel nur vff der Niederlaͤnder Seiten gekoſtet/ findet ſich in der Rechnung/ nemblich von Anfang/ biß ins Jahr 1636. fuͤnff vnd viertzig Millionen Gulden vff mehr dann achthundert Schiff verwandt:
Fuͤnffhundert vnd ſieben vnd viertzig Schiff dem Spanier abgenommen/ zu ſechs Millionen gerechnet:
Von dem Raub in gemeinen Seckel gelieffert über die dreiſſig Millionen:
Auff dem Land dem Spanier uͤber ſieben Millionen Schaden zugefuͤgt/ vnd acht vnd zwantzig Millionen Vnkoſten/ oder Hindernuß der Intraden verurſacht.
Graff Johann Moritz von Naſſaw gieng zu Segelden 26. Octobr. Anno 1637. ſchlug die Braſilianer/ Nigriten vnd Portugieſen anfangs in die Flucht/ vnd bezwang ein Caſtell/ legt ſich an S.
Franciſci Fluß/ hielt den Raht vff den Reciff, bawt die Veſtung Naſſaw/ ſchifft uͤber in Africam/ bemaͤchtiget ſich der Veſtung Mina, vnd bringt die Fuͤrſten im Land zur Vnterthaͤnigkeit.
Alſo machte er es im Land Siara, Tamarica, vmb den groſſen Fluß/ Hafen Calvi genandt/ vnd Sarayba:
Muſte aber vor Allheiligen vnverrichter Sach abziehen.
Er bawte einen Pallaſt Freyburg genandt/ am Fluß Bibaribi, mit einem Stall zu vier vnd zweintzig Pferden.
Die Kuchen-Kraut-Blumen vnd Graasgaͤrten behegte er mit Citron- vnd Limonen-Baͤumen/ zierte ſie mit Weinreben vnd Granaten-Thoren/ beſetzte ſie mit Pomerantzen/ Limonen vnd Citronen/ auch Feigen vnd andern fruchtbarn Baͤumen/ mit ſchoͤnen Spatziergaͤngen.
Da mangelte es nicht an dem Huͤnerhoff/ an Fiſchweyhern/ Caninichenhuͤgeln/ Schwanenſtaͤllen/ Daubenſchlaͤgen/ Waſſerbrunnen vnd Bleichgaͤrten/ ſambt wolangeordneten Wohnungen vor die Verwalter.
Er ließ die Stadt Olinda niederlegen/ vnd bawte auß dem Gezeug die Moritzſtadt/ haͤngt das Reciff mit einer Bruͤcken an die Jnſul/ vnd die Jnſul Vatz an das feſte Land.
Er ſchlug ſich Anno 1640. im Jenner vier mal mit den Spaniern zur See/ vnd hatte groß Gluͤck an gutem Wind/ daß die Spaniſche mit Schaden muͤſſen von jhme laſſen.
Hiernechſt bezwang er S.
Thomas Jnſul/ vnd andere Ort mehr/ vnd vereinigte ſich mit den Portugieſen/ als dieſelbe von den Spaniern abgefallen/ vnd jhnen ſelbſt einen Koͤnig auffgeworffen.
Es iſt aber dieſe Weſt-Jndiſche Gewinnhabers Compagnie in den Krebsgang gerahten/ fuͤrnemblich durch der Portugieſen Argliſtigkeit vnd Feindſchafft/ als welche meineten/ alle Ort/ ſo die Hollaͤnder den Spaniern abgetrungen/ ſtuͤnden jhnen zu/ von vhraltem Recht her der allererſten Eroberung.
Durch ſolche Haͤndel iſt es abgeloffen/ daß ein Capital von hundert/ vff viertzig vnd zumal dreiſſig herunter kam.
Ob nun die General Staaden ſolche Compagnie wieder werden vffrichten/ vnd deß wegen mit den Portugieſen einen newen Krieg anfangen/ ſtehet zu erwarten.
Vnd ſcheinet nicht mehr dann billich/ angeſehen in vorigen Jahren/ als es vmb die Velaw vnd Bettaw ſehr vbel ſtuude/ die gedachte Compagnie jhre in Bereitſchafft liegende Voͤlcker dem gemeinen Weſen zum beſten/ im Land gelaſſen/ auch anſehnliche Gelder hergeliehen.
Jn den Niederlanden wuͤrffelt es ſich auch ſeltzamer Weiſe/ durch Eroberung der Stadt Breda/ einer ſehr namhafften Veſtung in Braband/ ſo der Marggraff Ambroſius Spinola vor 12. Jahren den Staaden abgetrungen.
Dieſer Ort liegt in 15. Bollwercken/ hat zwo hohe Schantzen/ in das Feld zu ſpielen/ drey niedre Vorwerck an der Mawr/ ein lebendigen Haag:
Die Graͤben ſind irgend 70. irgend 120. Schuh breit/ mit 14. Paſteien/ die Contreſcarpe iſt 5. Schuh hoch/ mit 5. Hornwercken/ vnd etlichen halben Monden/ neben einem andern Graben vnd Auſſenwerck.
Das Schloß hat ſtarcke Mawren/ hohe Waͤlle/ ſein Bruͤcken/ ein wolverſehen Zeughauß/ vnd einen dopelten Waſſergraben/ mit vielem groben Geſchůtz allenthalben zum beſten verſehen.
Dieſe Belaͤgerung/ ſo Printz Friederich Henrich vorgenommen/ war gantz anderſt/ als von Marggraff Spinola/ welcher am Gewalt gezweiffelt/ vnd den Ort auß gehungert/ davor dißmal alles mit euſſerſtem Gewalt ſich fortſetzte.
Spinola ſchonte ſeinem Volck/ mit ſehr groſſem Koſten/ vnd achtet deß Verzugs nicht/ weil weder er noch ſein Feind gegen dem Winter nichts anders vornehmen kondte/ vnd weil er alle Notdurfft von ferne muͤſſen herbeybringen/ bedient er ſich der Kayſeriſchen Voͤlcker auß dem Oberland zu ſeiner Verſicherung.
Aber der Printz von Vranien ſchonte der Voͤlcker wenig/ eilete zur Vbergab/ weil er ein ſtarcke Armee vff den Beinen hatte/ vnd bey Sommerlicher Zeit anderswo einfallen kondte.
Vnd war ſich zu verwundern/ daß der Cardinal Jnfant Koͤniglicher Gubernator in den Niederlanden/ ſonſten in Kriegshaͤndeln wol beruͤhmt/ mit ſeinem wolbeſtellten Heer vff die Belaͤgerung angangen/ als die defenſions.
Werck noch nicht verfertiget waren/ aber nichts wuͤrcklicht tentirt, noch auch die Belaͤgerung mit vielem Einfallen verzogen/ vnd inmittelſt Venlo vnd Ruͤrmund an der Maes/ zu Troſt dieſes Schadens/ einnehmen wollen/ da doch anfaͤnglich an dem Lager/ vnd hernach mit Abkuͤrtzung der Proviand/ etwas namhafftiges haͤtte moͤgen ins Werck geſetzet werden.
Die vorige Belaͤgerung erforderte 11. Monat/ dieſe nur 7. Wochen: vnd alſo befreyten die Hollaͤnder jhr Holland/ Geldern vnd Seeland/ Maes/ Wahl vnd Scheldſtrom/ Hertzogenbuſch vnd Bergen ob Som/ zu groſſem Nutzen deß Handels vnd der erſpahrten ſo vielen Beſatzungen/ die ſie wieder dieſen Ort zuvor halten muͤſſen.
Es wolte jhnen aber in dem folgenden Jahr das Gluͤck auch einen Duck erweiſen/ vnd ließ ſie mit groſſem Verluſt bey Antorff vnden liegen/ auch Geldern vergeblich belaͤgern/ damit jhr Gewalt nicht zu hoch auff einmal ſich erhuͤbe.
Die Spanier giengen behutſam/ wegen deß Frantzoſen/ der in den Grawbuͤnten ſich uͤbte/ aber vor Fantarabien ſchlagen lieſſe/ ob er ſchon was beſſer Gluͤck in dem Treffen zur See/ bey Genua verſpuͤhret.
Der Frantzos thaͤt den Weinmariſchen Oberſten groſſen Vorſchub/ mit Geld vnd Volck/ damit nur der Lothringer den Meiſter nicht ſpielen moͤchte/ vnd muſte es geſchehen laſſen/ daß Ferdinandus III. Roͤmiſcher Kayſer worden.
Sonſten ſtund es mit dem Schwediſchen Weſen bald ſo/ bald ſonſt.
Hanaw wurd uͤberliſtet/ als Ramſay darinnen gefangen/ vnd der Ort ſeinem rechten Herꝛn wieder eingeraumbt.
Jn Luͤttich gab es zwo ſtarcke Partheyen/ eine vor den Frantzoſen/ die andre vor den Spanier/ vnd wurd Burgermeiſter Ruell uͤber der Mahl zeiterſchlagen/ der Thaͤter aber/ Graff von Warfuſee/ vom gemeinen Mann in Stuͤcken zerhawen.
Zu Aachen kondte der Marggraff von Grana den Meiſter nicht ſpielen.
Man handelte eiverig mit dem Landgraven von Heſſen Caſſel/ ſonderlich Maintz/ jhn auff deß Kayſers Seiten zu wenden/ aber endlich gantz vmbſonſt.
Wrangel hauſete in der Marck/ vnd gegen der Schleſi/ indeme Banner von Leipzig ablies/ vnd ſich nach Torgaw gelegt/ die Schantz vor der Wittenberger Bruͤcken erobert/ Meiſſen uͤberliſtet/ den Arnheim gefangen nach Schweden geſchickt: endlich die gemeldte Schantz/ Eulenburg vnd Torgaw verlaſſen/ vnd neben Wrangeln nach der See verruckt/ auch auff empfangengenen Stoß vom Hatzfeld auff die Seit nach der Schleſi gangen/ biß der Schwediſche ſecours auß Schweden in Pommern angelangt/ vnd er hernach Malchin/ Bernaw/ das Schloß Wolgaſt vnd andere Ort mehr wieder übermeiſtert.
Auch wolte der Churfuͤrſt zu Brandenburg auff die Schweden gehen/ darumb ſie auß dem Streich biß nach dem Luͤneburgiſchen Land entwichen.
Der Kayſer ſuchte die Staͤnd an ſich zu ziehen/ vermocht den Churfuͤrſten zu Sachſen/ daß er mit ſeinen Printzen zu jhm nach Leutmaritz ſich erhoben:
Darauff dann bald Printz Auguſt jhm das Ertzſtifft Magdeburg laſſen huldigen.
Aber im Elſaß gieng es rund vnd bund/ indeme Hertzog Bernhard die Veſtung Breyſach/ dergleichen in gantz Europa nicht wol ſeyn wag/ belaͤgert.
Es hatt: zwar Anfangs das Anſehen/ als wuͤrde der Frantzoß daſelbſt vergeblich anklopffen/ vnd ſeine Macht conſumiren/ vnd Hertzog Bernhard/ der mehr fertiger/ ſich im flachen Feld zu ſchlagen/ als einen vngeheuren groſſen Berg hinauß zu lauffen/ ſein credit vnd das Leben daruͤber einbuͤſſen.
Dann mit Gewalt kondte man dem Ort nicht zukom̃en/ vnd war zu hoffen/ es wuͤrde die lauffende Zeit etwas bringen.
Auff Kayſeriſcher Seiten war ſehr weit gefehlt/ daß die Veſtung an Proviand entbloͤſſet/ den Vorraht den Kayſeriſchen Voͤlckern im Elſaß vnd am Rheinſtrom mitgetheilet hatte/ in Hoffnung einer guten Ernde.
Ob nun auch der ſanctus Denarius erſchienen/ vnd von den erhungerten Armeen gegen Getraid in die Veſtung gewichen/ wie etwan vor Gülich geſchehen/ da die Spanier deß Geldes nicht geſchonet/ den Vorraht an ſich zu bringen/ werden die Leute ſelbſten wiſſen.
Der ander Fehler war/ daß man den Frantzoſen nicht durch eine diverſion mit Gewalt anderſtwohin gezogen/ vnd die Voͤlcker hie oder da gebrauchet/ einander die Hand zu biethen.
Alſo zog Tilly vor Nuͤrnberg/ vnd verurſacht dardurch/ daß der Schwed einen ſolchen fuͤrnehmen Ort zu retten/ den Rheinſtrom verlaſſen/ vnd die zu Coͤlln nicht uͤberziehen muͤſſen.
Alſo thaͤt der Friedlaͤnder auch/ vnd ruinirt dem Schweden vor gedachtem Nuͤrnberg uͤber die Helfft ſeiner Voͤlcker.
Haͤtte demnach der Kayſeriſche General moͤgen vor dißmal Straßburg/ oder Franckfurt/ Vlm oder Caſſel in Heſſen angreiffen vnd belaͤgern/ ſo waͤre kein Ruh geweſen/ Hertzog Bernhard haͤtte muͤſſen dort ablaſſen/ vnd den Nohtleidenden Rettung thun.
Drittens war es ein ſonderliches Vngluͤck/ daß die Kayſeriſche Armeen nicht vff eine Zeit vnd Stund angegriffen/ ſondern einander verfehlet/ daß Hertzog Bernhard den einen Hauffen koͤnnen ſchlagen/ vnd zuruck weiſen/ ehe der ander heran gekommen/ vnd demnach ſeine Macht jederzeit beyſammen gehalten.
Es mag auch das Vnthier Jaluſy mit vntergeloffen ſeyn/ gleichwie in dem Haupttreffen bey Neuport/ vnd noch juͤngſt vor Maſtrich/ ja ehgeſtern vor Torgaw geſchehen/ da die Nationen/ der Oberſten zu geſchweigen/ gegeneinander geeifert/ vnd den Feind das Loch laſſen treffen/ oder ſich ſelbſt zu ſchlagen dargebotten.
Hertzog Bernhard aber hatte dieſes Abſehen/ daß er durch Vorſchub deß Oberſten Erlachers/ als eines Schweitzers/ auß der Schweitz alle Notdurfft uͤberkam/ hingegen aber der Veſtung alle Proviand verſperret.
Dann was etwan eine vnd andere Cavalcade hinein gebracht/ kondte nichts erklecken.
Darnach hatte Banner deſtomehr Lufft in Sachſen/ weil die Kayſeriſche Voͤlcker den Schluͤſſel zum Rhein zu erhalten ſich bemuͤheten:
Vnd vmb ſo viel mehr/ daß der Frantzoß die Philipsburg gegen Speyer uͤber/ vnd dann auch vor Ehrenbretſtein bey Coblentz einbekom̃en/ in Meinung den gantzen Rheinſtrom zu faſſen/ vnd das Hauß Oeſterreich darvon gaͤntzlich abzuhalten.
Vnd wann ſchon einige Macht vff Hertzog Bernharden ſolte ſtoſſen/ haͤtte er die Schweitz/ das Hertzogthumb Burgund/ Lothringen vnd Franckreich an der Hand/ ſein Vorhaben fortzuſetzen.
Noch wolte jhn das Gluͤck croͤnen/ vnd den Fehler bey Noͤrdlingen gantz vnd gar laſſen außwiſchen.
Dann er erhielt bey Rheinfelden vnd bey Wittenweyr zwey ſehr anſehnliche Treffen/ überkam die hohen Officirer gefangen/ vnd bemaͤchtigte ſich deßwegen Rheinfelden vnd Freyburg in Breißgaw/ ſchlug den Hertzogen auß Lothringen in Burgund vnd bey Tan/ haͤtte jhm auch den Garauß gemacht/ da er nicht muͤſſen ablaſſen vnd zuruck gehen/ dem General Goͤtzen zu begegnen.
Noch gieng es jhm etliche mal an die Bindriemen/ ſonderlich da er Huren vnd Buben/ Troß/ Vffwarter/ Weib vnd Kind/ mit Spieß vnd Stangen muͤſſen bewehren/ vnd in die Schantzen ſtellen/ dem feindlichen Vberfall zu ſtewren/ indeme er mit ſeinem wenigen Hauffen im Felde ſich getummelt:
Die Jrren vnd Schotten ſtunden damals wie eine Mawr/ vnd lieſſen ſich hawen/ ſtechen vnd ſchieſſen/ als wie in einen dicken Strauch/ daß auch jhrer wenig uͤberblieben/ den andern die Zeitung von jhrer Bruͤder martialiſchem Tod zu überbringen.
Endlich fand ſich kein Mittel mehr/ weder Proviand in die Veſtung zu bringen/ noch die Belaͤgerung vffzuſchlagen/ darumb muſte ſich die Veſtung/ in welcher nicht wenig vor ſchwartzem Hunger geſtorben/ vnd Kinder/ auch gewachſene Leut zur Schlachtbanck heimlich hingeriſſen worden/ zu End deß Jahrs 1638. ergeben: welches dann den Staad deß gantzen Kriegsweſens mercklich veraͤndert.
Dennoch wolte das Gluͤck die Kayſeriſche Parthey nicht gar verlaſſen/ ſondern mit etwas Suͤſſigkeit das bittere temperiren: Jndeme der aͤltere Printz deß Pfaltzgraven/ geweſenen Koͤnigs in Boͤhmen/ angefangen Voͤlcker zu werben.
Dann erbrachte die Stadt Meppen an ſich/ verlohr aber dieſelbe durch deß Horneckers Vberſehen/ vnd hatte von den Herrn Staaden mehr Hindernuß/ als Foͤrderung/ ſeine newe Armee auffzurichten/ welches dem General Hatzfeld nicht verborgen ſeyn koͤnnen/ darumb dann derſelbe die Pfaͤltziſchen Voͤlcker zrm ſchlagen genoͤhtigt/ vnd in die Flucht gebracht/ den einen Printzen gefangen nach dem Kayſerlichen Hoff geſandt/ vnd den Churprintzen/ mit Verluſt der gantzen Armee/ auch aller Bagage/ durch das Waſſer gejagt.
Vff dieſen erhaltenen Sieg muſten ſich Cloppenburg vnd die Vecht ergeben.
Es war aber dieſes Weſen nicht ſo gar gering anzuſehen/ dieweil man leichtlich die Rechnung moͤgen machen/ beyde Koͤnige in Engelland vnd Dennemarck armirten nicht vergebens/ vnd wuͤrden jhren Vettern mit Gewalt wieder einſetzen/ nachdeme die bittliche Erſuchungen kein ſtatt gefunden.
Ja es wuͤrden die reiche Graven in Engelland jhre Mittel hergeben/ ſich groß zu machen:
ſo waͤren die Hollaͤnder vnd Heſſen auff beyden Seiten/ allen Vorſchub zu thun/ damit der Weſtphaͤliſche Crayß vnd Nieder- Sachſen dem Kayſer gar nichts nutzen/ vnd hingegen eine gantze voͤllige Armee abfordern koͤndten.
Solcher Vorſorge kondte man geuͤbrigt ſeyn/ als der Koͤnig in Engelland zu Hauß verworren Garn fand/ vnd der Dennemaͤrcker ſein alt vnd new Recht an Hamburg vnd vff der Elb ſuchte zu behaupten/ auch der Schweden Thun vnd Laſſen mit einem Politiſchen Aug betrachtet/ vnd deß Kayſers Gunſt hoch hielte/ ja vnter den tractaten einer interpoſition, vnd Hinderung fernern Blutvergieſſens alte oder newe Gedancken faſſete.
Der 3. Diſcurß.
Warumb der Frantzos dem Spanier newe Haͤndel gemacht.
Von groſſen inſolentzien der Kriegsvoͤlcker in Catalonien; deß Lands Freyheiten; vnd jhrem Abfall.
Von dem Koͤnigreich Portugal; von der Succeſſion; von Verbitterung gegen den Caſtilianern/ vnd jhrem Abfall.
Von Hertzog Bernhards Tod; deß Pfatzgraven Arreſt in Franckreich/ vnd Kriegslaͤufften in Jtalien/ Catalonien/ auch Niederlanden.
Wie die Schweden proſperirt/ vnd den Krieg in Boͤhmen gezogen.
DJewel der Frantzos wol verſtunde/ im Fall das Hauß Oeſterreich gantz Teutſchland vnter ſich braͤchte/ er nicht beſtehen koͤndte/ ſondern auch an den Reyhen vnter die Spaniſche Monarchy ſich begeben muͤſte/ thaͤt er ſein euſſerſtes bey den Herꝛn Staaden der vereinigten Niederlanden/ bey der Cron Schweden/ bey Hertzog Bernhard von Weinmar/ bey dem Landgraven von Heſſen/ bey den Grawbuͤnten vnd bey dem Hauß Saphoyen/ grieff in Artoiß/ Hennegaw vnd allenthalben vmb ſich/ vermerckte aber auch darneben/ daß ſeine Macht in die Harre matt muͤrde/ in Erwegung der uͤberauß groſſen Jntraden/ ſo Spanien hatte/ vnd der kernhafften Voͤlcker/ ſo das Hauß Oeſterreich auß Teutſchland vnd ſeinen eigenen Provintzen/ als auß einem vnerſchoͤpfflichen Brunnen/ wieder Franckreich gebrauchen koͤndte.
Darumb gedachte er die Spaniſche Macht ſo wol durch Gewalt der Waffen/ als durch Liſt der inheimiſchen Brunſt vnd Verwirrung zu trennen/ vnd von ſich ſelbſt abzuhalten.
Er wuſte/ daß die Vnterthanen nit bald ohne Klag vnd Wiederwillen leben/ darzu etwan die Herꝛſchafft ſelbſt/ oder die Beampten/ vielleicht die Begierd nach newen Haͤndeln/ neben dem Verdruß deß gegenwaͤrtigen Stands/ groſſe Anlaß vnd Vrſachen geben.
So pflegt auch die Regierſucht manchen zu ergreiffen/ als ob ſeine Qualitaͤten nichts geachtet/ vnd Vnwuͤrdige jhm vorgezogen wuͤrden:
Dergleichen Exempel keine Hiſtori voͤller ſeyn mag/ als eben die Frantzoͤſiſche/ wie dann hiebevor Spanien in Franckreich auch gethan.
Auff ſolche Weiß werden wir nagelnewe Haͤndel in Catalonien vnd Portugal vor dißmal ſehen/ biß wir weiter ſchiffen koͤnnen/ vnd das Neapolitaniſche Vnweſen/ neben der groſſen Veraͤnderung in Engelland auch betrachten.
Es ruͤhmen ſich die Catalonier daß jr Gravſchaft ſonderlich die Stadt Barcellonna, von vielen Jahren her/ in ſehr groſſem reſpect bey den Koͤnigen durch gantz Spanien geweſen:
ſo fern/ daß auch Ferdinand. I. vnd nach jhme die Koͤnigin Violant, den Stadt-Raht zu Vormundern jhrer Kinder/ vnd Executorn jhres letzten Willens verordnet.
Vnd weil der Frantzos vmb Leucate vñ Salſes, an vnd auf jren Graͤntzen den Krieg angeſponnen/ muſten ſie ſehr viel von jhnen leiden/ ſowol vom Freund/ als vom Feind/ wie es dann bey ſolcher Begebenhiten nicht anderſt ſeyn kan.
Sie hielten jhrem Koͤnig vor/ was vor Dienſten ſie jederzeit erwieſen/ ja im Jahr 1599. als der Frantzos die Veſtung Perpignan belaͤgerte/ ein Million vnd 100000.
Cronen/ vff einmal beygetragen/ vnd jhre Voͤlcker jederzeit ſelbſt außſtaffiert vnd beſoldet/ ſo lang der Koͤnig jhrer Dienſten gebrauchen wollen:
Waͤren aber zu vnverhofftem Danck/ von langer vnd kurtzer Zeit hero ſehr vbel gehalten worden/ vnd viel vbeler/ als vnter den Maranen zuvor/ an welche ſie ſich mit gutem accord, der jhnen auch vnverfaͤlſcht gehalten/ ergeben muͤſſen.
Der Kriegs- Laſt/ vnd die vielfaltige Einquartierunge von vierzehen Jahren her/ machte dieſe Leut vngedultig/ fuͤrnemlich/ als der Graff Fuenclara die contributionen mit Gewalt/ neben Mord vnd Schaͤndung etlicher Jnwohner/ erpreſſete.
Als Don Leonardo Molas mit ſeinen Neapolitanern zu Panades ſelbſt Quartier genommen vnd außgetheilet/ vnd niemand ohne Geld ein-noch außgelaſſen.
Als der Freyherr Liſaga in den beyden Graffſchafften Roſſilion vnd Cerdanien etliche Haͤuſer in Brand geſteckt/ die Fruͤchten auff dem Feld abgeſchnitten/ etliche Staͤdtlein gepluͤndert/ vñ die mobilien offentlich verkauft.
Als S. Eſteuan mit Voͤlckern überlegt worden/ daß die Jnwohner gar entweichen muͤſſen/ weil zween Soldaten ſich an dem Ort geraufft vnd erſtochen/ als jhrer zehen/ zwoͤlff vnd mehr/ in jedem Hauß gelegen:
Vnd ſolches nicht nur an dieſem/ ſondern auch an vielen andern Orten.
Der Hertzog von Cardona haͤtte es gern beſſer geſehen/ kondte aber nicht anderſt helffen/ dann daß er ſeinen Vnwillen bezeugete.
Catalonien ſtellete vnd zahlte jhrem Koͤnig/ wegen deß Einfalls zu Salſen 12500.
Knecht/ die Stadt Barcellonna 1000. die Generalitaͤt 1650.
Pferde/ ohne vielfaltige recrouten.
Als in waͤrenden ſieben Monaten deſſelben Zugs Don Anton de Fluvia, ein Cataloniſcher Edelmann/ ſich vff ſeinem Schloß enthielte/ kamen drey Companien/ daſſelbe zu ſtuͤrmen/ weil das Landvolck jhr wenige Sachen dahin zur Verwahrung im Nohtfall zuſammengetragen:
Das Fewer oͤffnet das Thor/ vnd in der Kirch wurd dieſer vom Adel mit dreyen Dienern/ ſeinem Weib vnd einem Toͤchterlein von zweyen Jahren/ erſchlagen vnd Mutternackend außgezogen.
Zu Gava, in einem Dorff/ verwundet ein Soldat ſeinen Wirth biß vff den Tod- vnd verunehrt jhm das Weib vor ſeinen Augen.
Die Leute mit den Armen hinterwerts auffzuhencken/ die Kinder in die Backoͤfen zu werffen/ vnd andere dergleichen Haͤndel ſolten das vergrabene Geld an deß Tages Liecht bringen.
Der Prieſter zu Cardaden ſalvirte ſich in die Kirch/ vnd haͤtte hencken muͤſſen/ wann nicht ein ander Regiment waͤre vorbey gezogen/ vnd das Werck verhindert haͤtte.
Zu Guariga hatte man mit 1500.
Cronen erkaufft/ das Quartier zu verrucken/ es wurden aber bey dem Vffbruch alle Kirchen vnd Capellen rein außgepluͤndert.
Zwiſchen Ceret vnd Arles wagt ſich ein Soldat uͤber das Waſſer eine junge Tochter zu entfuͤhren/ deren Vatter von 60. Jahren er mit zween Stichen erlegt/ vnd die Schweſter mit zween Streichen verwundet/ als ſie Rettung thun wollen/ der Tochter maͤchtig zu werden: vnd halff keine Klag wieder den Thaͤter.
Zu Caſtillo de Monegre wohnte ein Mann mit ſeinem Weib/ fuͤnff Toͤchtern vnd einer Schwaͤgerin:
Die Soldaten wolten das Weibsvolck mit Gewalt die erſte Nacht bey ſich haben/ der Mann aber ließ ſie durch ein Fenſter mit einem Seil hinunter/ ſprang hernach/ vnd kam vnter den Piſtolen-Kugeln vnbeſchaͤdigt in einen Wald.
Zu S. Caloma de Farnes legt ſich Don Leonardo Molas, wegen eines laͤngſt vorgangenen Gezaͤncks zwiſchen den Bawren vnd Soldaten:
Man thaͤt die beſte Sachen in die Kirch/ welches der Vnter-Officirer nicht leiden/ oder die Haͤuſer in die Aſchen legen wollen.
Es entſtund daruͤber ein Schlagens/ daß vier Mann auff dem Platz geblieben/ vnd mehr dann 12. verwundet worden.
Der Sergeant ſalvirte ſich in ein Hauß/ vnd weil etliche Frembde/ der Noht zu entrinnen/ ein ander Hauß in Brand geſteckt/ wurd der Sergeant bey lauffendem Fewer gebratten/ vnd zu Aſchen.
Die Soldaten verbrandten Rio de Arenas vor deß Molas Augen/ mit Kirchen vnd Kirchen-Ornat/ was ſie nicht zuvor geraubet: Alſo verbrandten ſie deß Viſconten von Joc Staͤdtlein mit 122. Haͤuſern/ vnerachtet was er gegen ſolche uͤbereilte execution ein wenden vnd bitten koͤnnen.
Zu Balaguer gieng es ſehr vbel her/ aber zu Gerona, wurden Jean de Arce vnd Leonardo Molas zu Mitternacht abgetrieben vnd in die Flucht gebracht.
Alſo thaͤten die zu S. Salvator, vnd S.
Saloni: Jn der Graffſchafft Roſſilion wurde nichts verſchonet/ vmb Roſas muſten vier Mann/ vnd uͤber tauſend Oelbaͤume herhalten/ bey Caloma kuppelten ſie 20. Bawren zuſamm/ vnd arkebuſirten dieſelben.
Als man den Fronleichnams.
Tag begieng/ vnterſtund Monrodons deß Sergeanten geweſener Diener/ einem Bawrn/ auß der Ernde/ die Saͤcke zu beſuchen/ daruͤber der Bawr/ dieſes Dings biß dahin vngewohnt/ wegen deß Wiederſtands eine Wunde in den Kopff bekommen.
Seine Geſellen lieffen herbey/ man ſchoß vnter ſie/ daß einer tod geblieben:
darauff ſie Fewer vnd Reiſig zum Pallaſt getragen/ weil der Leutenant keinem Vnheil ſtewrete/ ſondern an allem ſein Wolgefallenhatte.
Die Deputirten vnnd Burgermeiſter lieffen auß der Kirch/ ſtilleten die Bawren/ vnd hielten dem Leutenant Schutz/ vnd verſchuffen jhm ſichern Abzug/ wie er begehrte.
Aber er war voller Argwohn/ machte ſich zu Fuß davon/ mit einem einigen Diener/ durch ein Loch an der Maur/ befand ſich in einem ſteinichten Abweg/ fiel vnd erſtickte.
Man fand jhn tod mit zweyen Wunden/ als haͤtten jhn die Einwohner hingerichtet/ die ſich aber entſchuldigten mit dem/ daß die Stich nicht geblutet/ auch ſo gar toͤdlich nicht geweſen/ vnd demnach von dem Diener/ zu jhrem Schaden vnd Verderben/ nach ſeinem Tod erſt gethan waͤren.
Vnd eben deßwegen wurden 10000.
Cronen vff deß Thaͤters Kopff geſetzet.
Hiernechſt zogen die Voͤlcker auff Perpignan, vnd begehrten/ vnerachtet der Privilegien/ darin zu quartiren/ thaͤten 250. Schuß auß groben Stucken wieder S. Franciſci Kirch/ pluͤnderten die Carmeliten/ vnd vnſer Frawen Kirch/ darinn uͤber 200. Kiſten mit Burgers-Kleidern ſtunden/ legten noch Fewer drein.
Der Biſchoff faſſte das H. Sacrament/ gieng mit ſeinen Geiſtlichen zu den hohen Officiren nach dem Schloß/ erhielt aber nichts bey dem Marggraven von der Rena.
Darauff rieſſen die Soldaten allen Gewalt an ſich/ ſchloſſen die Thor/ ſetzten Wachten/ vnd tratten alle Privilegien mit Fuͤſſen.
Alſo wolten die Catalonier ſchier verſpuͤhren/ daß dieſes ein angelegtes Werck waͤre/ ſie in Harniſch zubringen/ vnd hernach zu uͤberziehen/ ja aller Freyheiten verluſtigt zu machen.
Dann Anno 1632. wolte man diſputiren/ es gebuͤhrte keinem Burgermeiſter vor jhrer Majeſtaͤt mit bedecktem Haupt zu ſtehen/ auch wurde jhnen die Audientz benommen in jhrem Rahthauß.
Gleichwol hatte Carolus V. den Titul Graff zu Barcellonna ſehr hoch/ vnd vor dem Hertzogen Titul gehalten:
Wie dann auch Graff Ramon Berenger ſich geſchrieben/ Graff zu Barcellonna, vnd Printz zu Arragon: zumal Roſſilion vnd Cerdagne davon abkommen.
Dieſe Voͤlcker liegen in einem Dreyangel/ mit der offenen See/ vnd dem Gebürg vmbgeben/ vnd fuͤhren noch einẽ Gothiſchen freyen Sinn/ zumal die Gothen ſich dahiu geſetzt/ die Alanen vertrieben/ vnd das Koͤnigliche Gebluͤt fortgepflantzet. Ferrand. I. erzogen in Caſtilien/ kondte jhre Privilegien nit vertragen/ ſonderlich daß er/ als jhr Koͤnig/ auch ſolte Zoll vnd andere Aufflagen bezahlen.
Johann Fivaller war Burgermeiſter/ machte ſein Teſtament/ vnd gieng/ als in den Tod/ zum Koͤnig:
Die Wacht wolte jhn zum dritten mal nicht hinein laſſen/ ob er ſchon allein/ vnd ſich den Burgermeiſter nennete/ biß es der Koͤnig befohlen.
Er kuͤſſete dem Koͤnig die Hand/ vnd hoͤrte auß zornigem Gemuͤt dieſe Wort:
Warumb ſtelleſt du dich ſo demuͤtig vor mir/ da du mich doch als deinen Vnterthanen zum Zoll zwingeſt?
Jch bin nicht Koͤnig/ jhr Herꝛn ſeyds/ vnd meiſtert den Koͤnig.
Jſt das nicht ein Abenthwer/ daß ein Koͤnig ſeinen Vnterthanen Zoll gebe?
Sire, antwortet er/ ich hab nur ein Wort/ doch von hohem Nachdencken zu antworten: E. M. wiſſen/ was ſie vns mit Eyd verſprochen/ vns die Privilegien zu erhalten/ welches alle vorige Koͤnig gethan haben vnd geleiſtet.
Weil wir dann ſehen/ daß E. M. ſolches gar nicht achten/ ſind wir ſorgfaͤltig vor E. M. geweſen vnd vnſere Freyheit.
Die Zoͤll ſind der Republic, vnd nicht E. M.
Jch vnd meine Amptsgeſellen werden lieber das Leben einbuͤſſen/ als die Schmaͤhlerung vnſerer Freyheiten geſtatten/ in welchem Fall wir die hoͤchſte Ehr vff Erden/ vnd im Himmel die Marter-Cron zu gewarten haben.
Darum wolte E. Maj. nichts wieder dieſe vnſchuldige Stadt vornehmen.
Deß Koͤnigs Zorn war groß/ aber durch drey Raͤhte geſtillet/ daß er den Burgermeiſter mit vollem Genuͤgen von ſich ließ.
Die Gothiſche Regierung iſt mit Koͤnig Rodrigo verloſchen/ als die Maranen oder Sarazenen das gantze Land einbekommen:
Aber die Barcellonner trieben ſie auß/ vnd waren bald deß Frantzoͤſiſchen/ bald deß Saraceniſchen Gewalts Vnterthanen/ ſagt Aimoinus: nachdeme Carolus Magnus vnd Ludwig ſein Sohn/ jhnen Huͤlff vnd Beyſtand leiſteten/ biß ſie endlich gantz frey wieder worden.
Kayſer Ludwig gab jhnen Bara, einen Gothiſchen Herꝛn zum Gubernator/ welcher aber vor ſich ſelbſt wollen regieren/ vnd deßwegen von den Cataloniern ſelbſt iſt verſtoſſen worden (dahero ein Verraͤhter noch auff dem heutigen Tag wird Bara genennet) Jhre Privilegien von dẽ Frantzoͤſiſchen Koͤnigen ſagen/ Nachdem ſie das Sarazeniſche Joch abgeworffen/ haͤtten ſie ſich vnter jhren Gewalt/ auß freyem vnd guten Willen begeben: darumb wolten ſie auch/ daß jederman wiſſe/ wie ſie beſchloſſen/ dieſes Volck bey jhrer Freyheit/ vnter jhrem Schutz vnd Schirm zu handhaben.
Sie ſolten/ wie andere frey zu Feld ziehen/ vnd neben jhnen Wachten vnd Poſten beſetzen: ſie ſollen alles nach jhren Rechten vnd Gewonheiten richten/ auſſerhalb Mord/ Entfuͤhrung vnd Brand/ ſo dem Graven vorbehalten: auch ſolten die Præſenten/ ſo ſie thun moͤchten/ gar nicht Schatzung oder Tribut genennet/ vnd das Land mit keiner Einquartierung/ als wann ſie ſelbſt zu Feld ziehen/ beſchweret werden.
Alſo behielten ſie jhre Gothiſche Geſaͤtz/ die ſie nimmer laſſen wieder jhren Willen aͤndern:
Da auch ichtwas darwieder ſolte vorgenommen oder eingefuͤhret werden/ ſolte es von keinen Würden noch Kraͤfften ſeyn.
Dieweil nun dieſe Voͤlcker ſich jhrer vralten Freyheit erinnerten/ erſuchten ſie den Frantzoſen vmb Huͤlff/ vnd erlangten dieſelbe/ daß der Spanier ſehr groſſen Schaden vnd Koſten an dieſem Ort empfunden/ auch in Gefahr geſtanden/ daß nicht nur Catalonien/ ſondern auch Arragonien von jhme abgefallen/ vnd die vralte Freyheiten herfuͤr geſucht/ auch den Caſtilianiſchen Gewalt von ſich gewieſen haͤtten.
Dieſes Weſen in Catalonien ſolte zu Gedaͤchtniß gezogen haben/ daß das Koͤnigreich Granaten noch nicht allerdings feſt ſtehe/ vnd Gehorſam leiſte/ ja daß das Koͤnigreich Boͤhem vnd die Niederlanden/ wegen Schmaͤhlerung jhrer Privilegien/ darzu dann die Veraͤnderung der Religion auch kommen/ in Vffſtand gerahten/ vnd daß die Kriegsvoͤlcker bey jhrem Wuͤten vnd Raſen kein Vnterſcheid der Religionen wiſſen zu halten.
Wie nun der Frantzos diß Fewr wo nicht angezuͤndet/ doch trewlich vnterhalten/ vnd alſo den Brand in ſeines Nachbarn Dach geworffen/ alſo gieng auch ein newes Fewr eben dieſer Zeit auff in Portugall.
Es iſt aber zu wiſſen/ daß Portugal ein Stuck iſt an Spanien/ an der offenen See gelegen/ inhaltend vier groſſe Laͤnder/ als Tranſtagana, darin das Reich Algarben/ Ciſtagana, zwiſchen Duero vnd Mignò, vnd dann Transmontana, vnter ſechſthalben Grad von Nord zu Suden/ faͤngt an bey Cap S. Vincent, zu 37. Gr. endet ſchier in 42. vnd ein halben Grad/ ohnfern von Bayonna de Vigo.
Von Sud Sudweſt/ gegen Nort Nortweſt/ ein jeden Grad zu 19. vnd ein halbe Portugeſiſche Meilen/ den Teutſchen nicht gar vngleich/ gerechnet.
Die Breite belaufft ſich/ doch jederweilen weniger oder mehr/ vff viertzig Meilen.
Ein ſo Volckreiches Land/ daß Koͤnig Sebaſtian/ biß in zweyhundert vñ viertzigtauſend Mann zu Fuß in das Feld gebracht.
Der Krieg in Portugal entſtunde wegen der ſucceſſion, welchem das Koͤnigreich ſolte gebuͤhren.
Dann Koͤnig Sebaſtian Anno 1557. erhielt zwar das Erb von ſeinem Großvatter/ wurd aber ohne Hinterlaſſung einiger Leibs-Erben in Barbarey erſchlagen:
Darumb wurde Koͤnig ſeines Großvatters Bruder/ Cardinal Henrich/ vnd ſtarb auch ohne Leibs-Erben.
Nun war die Frag/ wer die Regierung anzutretten haͤtte/ dieweil der letzte Koͤnig Henrich zwo Schweſtern vnd zween Bruͤder/ oder deroſelben Kinder nach ſich gelaſſen.
Eliſabeth war vermaͤhlt mit Carolo V. dem Kayſer/ vnd hatte gezeugt Philippum II. Koͤnig in Caſtilien/ ꝛc. welcher dann auch deß letztverſtorbenen Koͤnigs Teſtament hatte anzuziehen.
Beatrix/ deß Hertzogen von Saphoyen Ehgemahlin/ hatte hier gegen einem ſolchen maͤchtigen Potentaten nichts zu hoffen.
Aloyſius hatte zwar einen Sohn/ Don Antonio, von einem Kebsweib/ wie ſehr man ſich auch bemuͤhete/ denſelben Beyſchlaff zu legitimiren/ hinterlaſſen/ der ſich auch deß Koͤnigreichs mit Gewalt angenommen.
Odoard war ſchon laͤngſt verſtorben/ hinterlaſſend zwo Toͤchter/ dern die aͤlteſte/ Namens Catharinen/ Printz Johanſen von Bragança zu Ehe gehabt:
Die andere/ Maria genandt/ den Hertzogen von Parma.
Caſtilien war Don Antonio vberlegen/ ſchlug jhn auß dem Land/ vnd auß den Jnſuln/ daß er ſich nach Franckreich vnd Holland muͤſſen begeben/ vnd im Elend ſein Leben enden/ ob er ſchon zween Soͤhne vnd etliche Toͤchter hinterlaſſen.
Der Hertzog von Alba war Feldherꝛ/ vnd verurſachte einen bittern Haß zwiſchen den Portugieſen vnd Caſtilianern:
Vnd von dieſer Stund an/ daß Philippus diß groſſe Koͤnigreich an ſich gebracht/ ſchrieb er ſich Koͤnig in Spanien.
Die Hertzogen von Bragantz vnd Parma/ auch Saphoyen ſtillet er mit vielem Verſprechen/ ſonderlich daß jederzeit eine Perſon von Potugieſiſchem Koͤniglichen Gebluͤt ſein Statthalter im Land ſeyn ſolte.
Die Portugieſen wolten Anfangs ſich nicht bereden laſſen/ daß jhr Koͤnig Sebaſtian tod waͤre/ weil eben kein vmbſtaͤndlicher Bericht von ſeinem Tod zu vernehmen war:
Vnd als uͤber viel Jahr hernach ſich einer zu Venedig vor denſelben außgab/ auch viel particular- Sachen wuſte zu erzehlen/ machten ſich jhrer viel zu jhm/ vnd wendeten groſſen Koſten an:
Welche Hoffnung der Betrieger jhnen endlich muͤſſen verderben vnd abſchneiden.
Der Haß vnd die Vbertrettung zwiſchen den Caſtilianern vnd Portugieſen iſt immer zu ſo groß geweſen/ daß Anno 1596. ein Portugieſiſcher Prieſter diß Gebott/ Du ſolt deinen Nechſten lieben als dich ſelbſt/ ſolcher Geſtalt außgelegt/ wie Gott durch dieſes Gebott vns befehle nicht nur Vatter vnd Mutter/ Kinder/ Bruͤder/ Verwandten/ Freunde vnd Landsleute/ ſondern auch die Frembdlinge/ Ketzer/ Juden/ Heyden/ Mohren vnd Tuͤrcken/ auch wol die Caſtilianer zu lieben: geſchehen zu S. Magdalenen in Lißbonn.
Als von Madrit ein Koͤniglicher Befehl außgangen/ daß die Portugieſen den Koͤnig Philippum mit ſeinem Namen in jhrem offentlichen Kirchengebet ſolten nennen/ dieweil ſie vnter dem Namen Koͤnig/ nicht Philippum/ ſondern Antonium meineten/ vnd der Ertzbiſchoff zu Lißbonn den erſten Tag im Jahr 1582. ſolches verkuͤndigt; geſchahes auff den H. Drey Koͤnigtag/ daß ein Prieſter mit groſſem Gepraͤng ſeine Meß geſungen/ vnd bey groſſer Verſamblung auff dieſe Wort in dem Gloria kommen, Et famulum tuum Regem noſtrum; hielt er ſtill/ ſtutzte/ wandte ſich zu den Diaconen/ vnd fragte ſie mit heller Stimm/ ſagt an/ ſagt an/ wie heiſſt derſelbe Teuffel?
Als ſie nun geantwortet Philippum/ nennet er jhn auch/ vnd fuhr fort biß zu End ſeines Gottesdienſtes.
Eben vmb dieſelbe Zeit thaͤt ein Dominicaner Moͤnch das gemeine Gebet/ vnd vnterließ deß Koͤnigs Tauffnamen:
ſprach aber bey Wiederholung derſelben Wort/ damit er nicht in die Straff deß gebrochenen heiligen Gehorſams/ vff ſeines Prælaten hoͤchliches Erinnern fallen moͤchte:
Vnd deinen Diener/ vnſern Koͤnig Philippum/ den Hertzogen von Alba, Sanctium von Auila, vnd Rodericum Sapata, vnd alle andere Teuffel.
Ein ſo ſchroͤcklicher Haß iſt verborgen blieben/ biß vff dieſe Zeit.
Vnd iſt zu wiſſen/ daß der gantze Portugeſiſche Stamm vnd Nam deß Koͤnigreichs von ſechshundert Jahren nicht anderſt iſt vnterbrochen worden/ wann man es je alſo nennen darff/ als nur einmal/ bey Johanne I.
Nun ſind von Henrico dem Burgundiſchen Fuͤrſten vnd Vrheber zehen Koͤnige nacheinander/ biß vff Beatrix Johannis I. zu Caſtilien Gemahlin/ deren aber obgedachter Joannes I. auß Portugall als ein vnehlicher Bruder/ dennoch iſt vorgezogen worden. Johannes I. der zehende Koͤnig in der Ordnung/ hatte zween Soͤhn/ Odoarden vnd Alfonſen/ Hertzogen zu Brakaitz.
(der vnehlich ſoll gebohren ſeyn)
Nach Odoardo ward Koͤnig Alfonſus IV. vnd dann Johannes II. dieſem folgte Emanuel, Ferdinandi Sohn/ vnd Odoardi Enckel.
Emanuels erſter Sohn war Johannes III. deß Sebaſtiani Großvatter (dann Johannes vermeintlich der vierdte/ ſtarb vor dem Vatter) Henrici, Aloyſii, Odoardi, Eliſabethæ vnd Beatricis Bruder.
Dieweil nun in der Brakantiſchen Lini Alfonſus, Ferdinandus I. Ferdinand.
II. Gemmius, Theodoſius I. vnd Johannes I. auffeinander gefolgt ſeynd/ dieſer Brakantiſche Johannes I. aber deß Odoardi, vnd vngezweiffelten Erben deß Koͤnigreichs/ da er den Fall erleben koͤnnen/ aͤlteſte Tochter Catharinen geheyratet/ mit derſelben vier Soͤhn erzeugt/ vnd zwar auß Theodoſio II. Johannem II. der ſich in der Zahl der Koͤnige den IV. nennet/ ſambt dem Printzen Odoard; iſt hie Frag vnd Streit/ wem das Koͤnigreich gebuͤhre.
Koͤnig Philippus ſpricht/ ein vnehliches Kind moͤge nicht erben/ das aͤlteſte Kind gehe vor/ als ſeine Mutter:
Odoard waͤr laͤngſt geſtorben/ vnd wann derſelbe je ſolte ſeiner Mutter vorgehen/ ſo ſey doch er/ deſſelben Toͤchtern vorzuziehen:
Koͤnigs Henrici diſpoſition vnd letzter Wille muͤſte gelten.
Hingegen ſagt der Hertzog von Brakantz/ es waͤre ja Johannes I. ſelbſten vnehlicher Weiß erzeugt geweſen/ vnd dennoch der Erbin vnd einigen Tochter vorgezogen worden.
Philippus kaͤme von weiblichem Stamm/ aber Catharina vom mannlichen/ der den Namen vnd das Wappen truͤge/ deſſen Leibes-Erben nicht koͤnten mit Recht verſtoſſen werden.
Vberdiß fuͤhrte Catharina den Namen/ vnd mit demſelben das Erbe/ Philippus aber nicht.
So iſt auch Catharina eine Portugieſin/ im Koͤnigreich gebohren vñ erzogen/ welches von Philippo nicht kan geſagt werden.
Vnd eben dieſes Geſetz ſey vff dem Reichstag zu Lameco, vnter Johanne I. im Jahr 1383. beliebet vnd beſchloſſen worden.
Letzlichen ſo repræſentirt die Princeſſin Catharin jhren Vatter vnd deſſelben Recht.
Daß aber Printz Johann IV. ſeiner Groß mutter Recht/ vnd deſſen Vatter Theodoſius II. eben derſelbigen ſeiner Mutter Recht nicht geſucht/ war kein Mangel an gutem Willen/ ſondern an erſprießlichen Mitteln.
Nun aber Franckreich die Spaniſche Macht zu hintertreiben angefangen/ haͤtte man billich das vralte Recht wieder herfuͤr geſucht/ welches auch der Papſt zu Rom ſo fern gelten laſſen/ vnd den Portugieſiſchen Geſandten den andern Koͤniglichen gleich gehalten/ auch ein Kirchen- Geſatz gemacht/ daß welcher Jahr vnd Tag ein Koͤniglichen Thron beſeſſen/ auch in der Kirchen vor einen Koͤnig ſoll erkant werden.
Der erſte Auffſtand geſchah Anno 1640. den 1. Decembr. in der Stadt Lißbon/ nachdeme die Caſtilianer das Koͤnigreich 64. Jahr beſeſſen hatten.
Nach dem erſten Tumult ſuchte der newe Koͤnig bey Franckreich/ Engelland vnd den unirten Niederlanden Hülff vnd Einigung/ erwieſe ſein Recht/ vnd machte mit den Hollaͤndern wegen der Jndien ſonderlich/ ein Stillſtand vff 10. Jahr/ mit gewiſſen Bedingungen/ Anno 1641. den erſten May.
Vnd dieſe Haͤndel diſtrahirten die Spaniſche Macht/ weil er in den Jndien/ vnd gegen Portugal/ in Catalonien vnd gegen Franckreich/ in Saphoyen vnd gegen die Hollaͤnder/ in den Grawbuͤnten vnd gegen die Weinmariſchen in Kriegsverfaſſungen ſtehen müſſen: darumb auch der Kayſer deſtoweniger Huͤlff von jhme haben koͤnnen.
Dann Hertzog Bernhard thaͤt in der Graffſchafft Burgund was er wolte/ erfriſchte ſeine erhungerte Soldaten/ vnd ließ dem Elſaß vmb etwas Ruhe.
Vnd ob ſchon der Hertzog von Lothringen ſein euſſerſtes thaͤt/ war es doch mit gantz vngleicher Macht/ vnd nahm dz Land verderben/ belaͤgern/ verſtoͤren nur uͤberhand/ biß Hertzog Bernhard die fuͤrnembſten Ort beſetzt gelaſſen/ vnd ſeine Voͤlcker nach dem Rhein gefuͤhrt/ in Francken/ oder ſonſten etwas namhafftiges vorzunehmen.
Er fiel aber in eine ſchwere Kranckheit/ vnd geſegnete dieſe Welt.
Etliche meinten/ es waͤre jhm in Franckreich vergeben worden/ weil er jhm einen ſo groſſen Namen gemacht/ vnd vor dem Koͤnig mit bedecktem Haupt war geſtanden/ welches daſelbſt niemand gebuͤhrt/ als den Fuͤrſten von Koͤniglichem Gebluͤt/ vnd den Abgeſandten der hohen Potentaten; das er aber großmuͤtig mit ſeinem Churfuͤrſtlichen Herkommen entſchuldigt.
Andere meinen/ es haͤtte ein Burgundiſche Dame/ auß Rach wegen jhres zerſtoͤrten Schloſſes/ jhm den Biſſen zugerichtet.
Er verfaſſt ſeinen letzten Willen/ verordnet vier Directorn ſeiner Voͤlcker/ einen Graven von Naſſaw/ Oberſt Roſen/ Erlachern vnd Ohemen/ mit ſonderlicher inſtruction gegen den Frantzoſen vnd Schweden.
Aber der Frantzos feyrte nicht/ damit er Breyſach beym Kopff greiffen/ vnd dieſe Voͤlcker am Schnuͤrlein fuͤhren koͤndte/ ſchickt nach Colmar/ vnd tractirt mit jhnen/ vnd ſchonet keines Geldes.
Darumb kam der Pfaltzgraff/ der ſich wieder in Engelland/ nach ſeinem vngluͤcklichen Krieg in Weſtphalen hatte begeben/ zu ſpaht/ die Weinmariſche Armee an ſich zu ziehen.
Dann ſeine Reiß war in Franckreich ſchon ruchtbar/ vnd konte vnbekandter Weiß nicht herauß/ fuͤrnemlich aber durch Franckreich reiſen/ daß ſie jhn nicht in Arreſt genommen/ vnd auff einem ſehr ſchlechten Wagen vnd Gezeug in Vincennen Forſt gefuͤhret/ wohin man etwan die hohen Perſonen gefaͤnglich ſetzet.
Der Frantzos wolte weiſen/ daß er mit ſich nicht ſchertzen ließ/ vnd kein andere faction in Teutſchland leiden koͤnte:
Zumal Pfaltz von Anfang ſeines Vngluͤcks die angebottene Frantzoͤſiſche Huͤlff nicht geachtet/ vnd nur an Engelland gehangen:
Welches Bayrn jhm wol wiſſen zu Nutz zu machen.
Aber vnbeſonen war es/ daß man vermeint/ eines ſolchen Potentaten vnbegruͤſt eine Armee/ darauff derſelbe ſo viel gewandt/ an ſich zu bringen:
Noch vnbeſonnener/ zu gedencken/ daß keine Auffmercker zu Londen ſich finden ſolten:
Vnd dann ſolcher Geſtalt durch ein frembd Koͤnigreich/ bey ſolchen Zeiten reiſen wollen.
Darvmb ſchickt der Frantzos groß Geld nach Baſel/ vnd macht ſeine Sachen feſt/ welches er auch wegen deß Hertzogen auß Lothringen thun muͤſſen.
Schier eben alſo ergieng es dem Printzen auß Poln/ welchen der Spanier in Portugall brauchen wollen/ dem Abfall zu ſtewren/ als er in Franckreich erkand ward auff ſeiner Durchreiß/ dieweil er dem Feind geſinnet war zu dienen/ oder eines feindlichen Einfalls gewaͤrtig ſeyn.
Jn Jtalien gab es Stoͤß/ auch jederweilen gute Beuthen/ wie zu Trino vor die Spanier.
Vnd war ein groſſes/ daß ſich die Grawbuͤnder mit dem Spanier zu Meyland verglichen vnd verbunden: welches die Ort in Schweitz verdroſſen/ daß ſie eben deßwegen zu Baden eine Zuſammenkunfft angeſtellet.
Salſen eroberten zwar die Frantzoſen in Catolonien/ lieſſens ſichs aber durch eine harte Belaͤgerung wieder abnehmen.
Heſdin ergab ſich nach dem ſiebenden Sturm an die Frantzoſen/ vnd war hoch Zeit/ daß ſie daſelbſten Ernſt gebraucht/ weil vnterdeſſen ſie vor Diedenhofen auff der Moſel wurden ſtillſchweigend von dem Piccolomini vffgeſchlagen/ vnd zu beſorgen ſtund/ es moͤchte drunten ebenmaͤſſig ergehen.
Die Spanier vnd Hollaͤnder ſchlugen ſich dieſes 1639.
Jahrs vier mal zur See: Vnud verrichtete nichts ſonderliches/ als daß den Maſtrichern ein wenig bang vor einer Belaͤgerung worden.
Aber Banner/ Torſtenſohn/ Wrangel vnd Koͤnigsmarck vbten ſich tapffer/ eroberten Zwickaw vnd Chemnitz/ verſuchten ſich an Freyberg zum dritten mal vergeblich.
Damin ergab ſich jhnen/ deßgleichen Hornburg vnd Moritzburg: Sonderlich aber erhielten ſie eine herꝛche Victori/ mit Geſchuͤtz vnd Troß bey Chemnitz/ darauff das veſte Schloß Manßfeld auch gefolgt/ deßwegen Fuͤrſtenberger ſich wieder zuruck in Boͤhmen gezogen/ deme ſie vff dem Fuß gefolgt/ Leutmaritz vnd Tetſchin uͤbermeiſtert/ Melnick vnd Brandeiß eingenommen/ Prag geſchreckt/ vor Pirnaw zum dritten mal nichts gerichtet/ aber den Ort ohne Rettung endlich eingeaͤſchert/ die Brandenburgiſche Voͤlcker vmbzingelt/ das Eiſchfeld vnd Duderſtatt belegt/ Franckfurt an der Oder/ Berlin vnd Coͤlln an der Sprew uͤberzogen/ Hertzog Georgen von Lünenburg/ damit er das Stifft Hildesheim nicht abtretten muͤſte/ den Rucken gehalten/ vnd inſonderheit in Boͤhmen/ nach Eroberung Bautzen/ ein veſten Fuß geſetzt.
Jndeme die Weinmariſche Voͤlcker ſich nach dem Rhein hinunder gezogen/ vnd im Rheingaw vier Regiment verlohren; hingegen aber zwiſchen Baſel vnd Rhein/ von Trier biß nach Oppenheim vnd Bingen jhre Quartier gemacht:
Damit ſich dann das 1639.
Jahr endet.
Der 4. Diſcurß.
Wie Engelland vnd Schottland vom Roͤmiſchen Stuhl abgefallen.
Von den Schottlaͤndiſchen Kirchenordnungen/ vnd der Biſchoffen Verſtand mit dem Koͤniglichen Hof.
Wie der Anfang dieſes Kriegs ſich wegen Beſchreibung deß National-Synodi angeſponnen.
Von den Perthenſiſchen Artickeln/ vnd Confiſcationen/ auch Tumult wegen der Liturgia, vnd Schottiſchem Bund.
Von dem Synodo zu Glaſgua, vnd angehendem Krieg/ wie derſelb geſtillet/ wieder angangen vnd geendet worden.
Die Vrſach ſoll ſeyn Laud der Ertzbiſchoff/ der den Koͤnig abſolut, die Biſchoff groſſe Herꝛn/ vnd Groß-Britannien Paͤpſtiſch machen wollen.
DJeweil von Erſchaffung der Welt/ biß auff dieſe vnſere Zeiten/ kein einig Exempel ſich findet/ daß einiger Potentat von ſeinen eigenen Vnterthanen waͤre als Male fitziant vff freyem Platz/ vnd erhobenem Geruͤſt/ zu jedermaͤnniglichs Schewſal/ mit dem Schwert oder Beihel vom Leben zum Tod/ verurtheilet vnd hingerichtet worden/ vnd die Jnſul Groß-Britannien mit einem ſolchen Grewel die jetzige vnd kuͤnfftige Hiſtorien erſchroͤcklicher Weiſe beflecket/ wollen wir deß gantzen Weſens Anfang vnd Ende nach muͤglichſter Kuͤrtze anheroſetzen.
Der allererſte Abfall vom Roͤmiſchen Stuhl in Engelland geſchah vnter Koͤnig Henrico VIII. aber nicht ſonderlich ſtarck/ ſondern vielmehr dem Papſt zu trutz/ wegen Eheſachen/ wie anderſtwo zu leſen.
Dann Cromwell ſahe mehr auff das weltliche Regiment/ als auff das Kirchenweſen/ vnd beredt den Koͤnig/ wann er ja ſein Koͤnigreich von deß Papſts Contributionen befreyen wolte/ daß er den Peters-Groſchen vnd andere Kirchen-Rechte vor ſich ſelbſt behalten/ vnd die Moͤncherey gantz vnd gar abgeſchaffet.
Ob er ſchon wieder die Lutheraner vnd Zwinglianer/ nicht weniger als wieder deß Papſts Vorfechter wuͤtete.
Koͤnig Eduard VI. Henrici Sohn vnd Nachfahr/ ließ ſich durch Cranmerum, Ridleium, Knoxum, Hooperum, Martyrem vnd Bucerum lencken vñ fuͤhren/ vnd grieff das Papſtthumb hart an.
Wie jhn ſein Vetter vnd Regent/ der Hertzog von Sommetſet angefuͤhret hatte.
Jndeſſen trieben Knox/ Willoeck/ vnd Winram im Koͤnigreich Schottland den gemeinen Mann/ zu dem Abfall/ darumb es hie viel Tumult gegeben/ dort aber ſtill geblieben/ auſſerhalb daß auff dem Reichstag die Paͤpſtiſche Lehr abgeſchaffet/ das euſſerliche Weſen vnd Kirchengepraͤng gelaſſen worden.
Dannenhero deß Cranmeri Vorhaben/ nach Calvint vnd anderer anſehnlichen Leut Gutachten/ das Papſtumb mit der Wurtzel außzurotten/ mit Eduardi VI. fruͤzeitigen Tod auch vergangen/ zumal die nachfolgende Regierung vnter Koͤnigin Maria das Papſtumb wieder voͤllig eingefuͤhret/ vnd die Abtruͤnnige ernſtlich verfolget hat.
Da nun Eliſabeth das Regiment angetretten/ hat ſie alles wieder auff Koͤnigs Eduardi VI. Schlag gerichtet/ vnd den Gottesdienſt in frembder Sprach nicht laſſen geſchehen/ hingegen das Meßopffer/ das Fegfewr vnd die uͤbereintzige Werck abgeſchafft:
Damit dann das Volck wol zufrieden geweſen/ vnd ſich/ auſſerhalb etlicher weniger Eifferer/ begnuͤgen laſſen.
Dann die Biſchoffe lieſſen jhnen jhre Macht uͤber die Cleriſey vnd den gemeinen Mann im geringſten nicht ſchmaͤlern: alſo/ daß von ſelbiger Zeit an niemand den Biſchoffen wiederſprechen duͤrffen.
Aber in Schottland war dem Waſſer ein andrer Weg geweiſet/ indeme etliche wenige Herꝛn dem Poͤbel beyfall gaben/ vnd die Cardinaͤl vnd Biſchoffe uͤberſtimmeten: Zumal/ als Jacobus V. die Schuld der Natur bezahlet/ vnd das Regiment/ der jungen vnmündigen Koͤnigin vff etlichen Herꝛen beſtunde/ die im Abweſen derſelben (dann ſie in Franckreich ſich befande) dem Papſtumb den Garauß/ vnd den Biſchoffen den Rock/ mit Beſchneidung jhres Gewalts/ kuͤrtzer machten; dem Volck/ vnd nicht dem Biſchoff den Beruff der Prediger/ ſambt Pruͤfung jhres Lebens heimſtelleten/ die Elteſten Ordnung auffrichteten/ vnd nichts mehr als den Titul lieſſen/ auch alle Pomp auß den Kirchen abſchaffeten.
So fern/ daß ſie auch Anno 1617. als Jacob.
VI. in Schottland reiſen/ die Kirchen vff Engellaͤndiſch anſtellen/ vnd den Biſchoffen groͤſſern Gewalt vnd Einkommen einraumen wollen/ das Volck es im geringſten nicht gelidten/ ſondern ſolte/ gleich wie zur erſten Reformation/ daruͤber zun Waffen gegriffen/ vnd zum Blutvergieſſen außgeſchlagen haben.
Dann die Schottlaͤndiſche Kirchen wurden regiert durch einen Biſchoff oder Prediger/ etliche Elteſten vnd etliche Armendiener: alſo daß die benachbarte Kirchen ſich vereinigen/ vnd eine Claſs machen/ nach begebener Nohtwendigkeit ſich zu verſamblen/ vnd die Einigkeit fortzupflantzen.
Bey welcher Verſamblung ſie einen auß jhrem Mittel zum Præſidenten auffwerffen/ oder daſſelbe Ambt herumb gehen laſſen.
Wie nun eine Anzahl Kirchen die Claſs, alſo machen etliche Claſſen den Synodum in einem jeden Land/ biß etwan die gantze Nation in wenig oder viel Jahren zuſammen komme.
Vnd koſtete viel Muͤhe/ biß ſie es dahin gebracht/ weil die Geiſtliche Guͤter diſtrahirt, vnd die Prediger nicht an der Hand waren/ biß daß alles Anno 1592. beſchloſſen worden.
Dann Anno 1560. wurden 12. oberſte Vffſeher verordnet/ die das Ambt nur vff ein gewiſſe Zeit truͤgen/ vnd ſich keiner weltlichen Geſchaͤfften annehmen dorfften.
Die Schweitzeriſche Reformation/ ſo das Biſtumb vor einen Menſchentand verwirfft/ wurd beliebet.
Vnd weil dieſe Biſchoffe ohne Biſchofflichen Gewalt etwas vnruhig waren/ geſchah Anno 1580. zu Taodun auff der Verſamblung/ daß man das Biſtumb vor ein Antichriſtiſche Tyranney verruffen/ ſowol im geiſt-als im weltlichen.
Vnd hie gab es Liſt vnd Hinderliſt/ da nemblich eben die jenige/ ſo die Biſtummer wollen auffheben/ ſich an die Hoͤfflinge gehenckt/ damit jhnen von dem zerſtoͤrten Biſtumb groͤſſere Brocken/ als von einem ſchmahlen Pfarꝛdienſt abfielen.
Sie konten aber nichts außrichten/ biß der Koͤnig mit den National Synoden in Zwiſpalt gerahten/ vnd jhnen ſolche Leut/ die doch mit dem Papſtumb ſchwanger giengen/ aufftringen wollen.
Als nun bey Verweigerung deſſen die Hoͤfflinge dem Koͤnig einblieſſen/ er koͤnte das Volck zu keinem Gehorſamb bringen/ ſo lang die aͤlteſte Ordnung im Schwang gienge/ vnd zuriethen/ der Koͤnig in Stottland ſolte bey ſolchem Kirchendienſt den Engellaͤndiſchen Prieſtern vnd Herꝛn nur deſto angenehmer werden/ vnd der Cron was naͤher ſich machen: wurd zu ſolchem Ende beſchloſſen Anno 1596. der Koͤnig müſte ſacht vnd langſam hierin verfahren/ vnd die Gemuͤter durch Hoffnung vnd Gaben an ſich ziehen/ vnd dieſen Weltgeiſtlichen/ oder Geiſtweltlichen auch jhre Stimm bey den Reichs-Verſamblungen geſtatten:
Sie wuͤrden aber in gewiſſe Schrancken eingeſpannet/ daß ſie ſich der Cenſur vnterwürffen/ vnd uͤber jhre Collegas nicht erhůben.
Wie man dann auch hefftig gezanckt ob ſolchen Deputirten der Biſchoffliche Nam/ vnd zwar die Zeit jhres Lebens gebuͤhrete.
Sie vnterſchriebens zwar vnnd beeydigtens/ wolten aber daran nicht gebunden ſeyn/ wegen der cenſur, vnd machten/ daß der Koͤnig auff dem Reichstag Anno 1592. beſchlieſſen vnd verordnen laſſen/ daß die Verſamblung der Nation nicht bey der Kirchen/ ſondern bey dem Koͤnig ſtehen ſolte.
Deme zu Folg hielt man Synodum Nationalem, im Jahr 1602. zu Edenburg/ vnd beſtimbt ein andern zu Abredonien; welchen Tag der Koͤnig durch ein Mandat auff einen andern gewiſſen Tag verlegt/ vnd bald ohne Benamung einiger Zeit verſchoben; darauß man vermercken koͤnnen/ daß er entweder kein Nationalem mehr/ oder zu ſeiner Zeit/ wann er die mehrere Stimmen zu ſeinem Vortheil in Handen haͤtte/ halten wollen.
Weil aber die Eiferer den vom Koͤnig erſtlich beſtimbten Tag hielten/ vnd ſich daſelbſt verſambleten/ wurden ſie deß Lands verwieſen/ nemlich die beyde Melvini, Forbeſius, Duncanus, Duræus vnd andere.
Nicht beſſer gieng es den uͤbrigen/ ſo wieder dieſen Strom gedachten zu ſchwimmen.
Weil dann etliche auß dem Land/ etliche im Gefaͤngniß/ andere hinter dem Ofen verbrand ſaſſen/ hatte es keine Noht mehr auff der Zuſammenkunfft zu Limnuch im Jahr 1606. daß die Biſtumbs-Begierige nicht nach Belieben verfahren/ vnd den Claſſen jhre vom Koͤnig verordnete Deputirten vor Biſchoffe/ oder vor immerwaͤrende Verwalter auffdringen.
Vnd weil die Bruͤder ſolches nunmehr ſolten eingehen/ erhielten ſie bey dem Koͤnig die jurisdiction vber dieſelben/ im Jahr 1610. mit dem Titul Celſæ Commiſſionis, die Prediger abzuſetzen/ im Ambt zu hindern/ in Bann zu thun/ zu zwingen/ zu ſtraffen/ zu incarceriren/ vnd als Rebellen zu verfolgen.
Welches Statut ſie auff dem Synodo zu Glaſgua, aber bey den verpenſionirten Verwalterng/ leichſam bekraͤfftiget:
Daß nemblich kein Prediger gelten ſolte ohne deß Biſchoffs Confirmation: daß kein Prediger in Bann fiele/ ohn deß Biſchoffs Gutachten; daß die Biſchoffe in Perſon/ oder durch jhre Subſtituten, Præſidenten, vnd Biſchoff waͤren/ oder immerwaͤrende Verwalter/ denen die Pfarr Viſitation zuſtuͤnde.
Vnd ſolches alles mit dem Verſtand/ daß nichts ohne den Biſchoff/ vielmehr alles ohne die Elteſten vorgehe: auß Goͤttlichem Rechte/ vnd nicht nach menſchlicher Wahl/ da doch die H. Schrifft vnter einem Elteſten vnd Biſchoffe keinen Vnterſcheid machet.
Abermal brauchten die Biſchoffe Liſt vnd Rencken/ indeme ſie begehrten/ dem Koͤnig in dieſen 5. Puncten zu willfahren: die Knie zu beugen bey dem H. Abendmal; die fuͤnff hohe Feſte zu halten; den Tauff im Hauß; wie auch das H. Abendmal zu adminiſtriren; vnd die Engellaͤndiſche Confirmation:
Welche Stuck Anno 1618. zu Pertha von vielen/ vmb Friedlebens willen/ wiezuvor auch die Biſchoffliche Wuͤrden mit Maaß vnd Ziel angenom̃en worden; fůrnemblich als man ſincerirte/ der Koͤnig begehrte die uͤbrige Ceremonien gar nicht einzufuͤhren.
Da ſich aber etliche/ auß Forcht einer mehrern Belaͤſtigung/ vnd wegen Gewiſſens-Zwang/ daß ſolche Ding keine Mittel-Ding waͤren/ feſt wiederſetzten/ er folgte die ſchroͤckliche Trennung.
Welcher nun herfurkriechen/ vnd zu einigem geiſtlichem Ambt gelangen wolte/ that was die Celſa Commiſſio vorſchriebe/ oder muſte den grewlichen Eyd/ den Henricus IV wieder die Lollarden/ ſich ſelbſt anzuklagen/ eingefuͤhret/ ſchwehren.
Jndeſſen man nun uͤber den Perthenſiſchen fuͤnff Artickuln ſich zweyget/ ſtirbt Koͤnig Jacobus/ deme ſuccedirt ſein Sohn Carolus.
Dem liegen die newe Biſchoffe an/ die vereuſſerte geiſtliche Guͤter jhnen wieder einzuraumen/ vnd auff dem Reichstag Anno 1633. vorzutragen/ daß dem Koͤnig ſolte frey ſtehen/ eine Kleider-Ordnung den Geiſt- vnd Weltlichen vorzuſchreiben/ als ein Stuͤck der Koͤniglichen Hoheit.
Darumb auch die Wiederſpenſtige vor Meutmacher vom Koͤnig mit eigener Hand auffgezeichnet/ vnd hart angefahren worden.
Wie nun dieſe ſich ſchrifftlich entſchuldigen wollen/ vnd keinen guten Wind bey Hoff verſpuͤhrten/ erfiſchten die Biſchoffe jhre Schrifft ingeheim/ vnd bildeten dem Koͤnig ein/ die Sach waͤre capital/ Anno 1634. vnd wendeten die Willigen von dem ſchuldigen Gehorſamb:
Solche Leute wolten auch die Papiſten nicht mehr an jhren Richterſtellen dulten Wie nun der Celſæ Commiſſioni die execution anbefohlen/ begab ſich Wilhelm Haig/ Koͤniglicher Verwalter/ ſo die Schrifft auß guter Meinung abgefaſſet/ in Sicherheit/ vnd ſahe all ſein Haab vnd Guͤter confiſcirt, wie auch etliche vom Adel in gleicher Forcht.
Hierauff ſchmieden die Biſchoff ein new Ritual, vnd lieſſens auß Koͤniglicher Hoheit anbefehlen/ welches aber von den Provincial Synoden verworffen worden/ dieweil gleich vornen ſtunde:
Bey Straff deß Banns nichts in Zweiffel zu ziehen/ ob ſchon ein mehrers/ als in Engelland uͤblich/ darinnen begriffen; vnter andern die Ohrenbeicht/ die Nohtwendigkeit der guten Werck/ die Vnvollkommenheit der Reformation; daß Calvinus ein wahnſinniger Puritaner/ den Papſt doͤrffen den Antichriſt/ die Roͤmiſche Kirch eine Goͤtzendienerin nennen/ vnd ſich Biſchofflichen Gewalts vnterfangen; daß Auguſtinus wieder die Semipelagianer/ die Genffer wieder Caſtalion, vnd Dortrecht wieder die Remonſtranten, vnrecht verfahren; daß der Handel uͤber den Bildern/ dem Creutzmachen/ dem Kniebeugen vor dem Altar/ als geringe Sachen/ leicht haͤtten moͤgen verglichen werden/ da nur etliche wenige Puritaner nicht ſo voller Eifer waͤren; daß kein Prieſter ohne Kind ein guͤltig Teſtament machen ſolte/ er haͤtte dann der Kirchen ein groſſen Theil ſeiner Guͤtter verſchafft.
Der gemeine Mann zog die Sachen reifflich an/ vnd erwoge/ daß eines jeden Gut/ Ehr vnd Glimpff in hoher Gefahr ſchwebete/ wegen deß Banns/ vnd daranhangenden Confiſcation:
Wie dañ der Biſchoff zu Gallouidia ſeinen Eifer ſehen laſſen/ daß er die Burger zu Kirchkudbrich vor Gericht geladen/ weil ſie jhren 80. jaͤhrigen Pfarrer/ vneracht ſeiner Entſetzung/ wegẽ der Perthenſiſchen Puncten hoͤren predigen.
Deß Predigers Sohn/ Burgermeiſter deß Orts/ muſte zu Loch/ daß er den Vatter nicht geſtellet:
Ein fuͤrnehmer von Adel gab groß Geld/ vnd war noch froh/ daß man jhn ferne von ſeinem Hauß verbannet.
Als nun das Gebetbuch oder Liturgia, Anno 1637. den Kirchen auff Oſtern einzuführen kam/ vnd durch ein ſonderbar Koͤniglich Mandat zu Edenburg geſchahe/ ſtuͤrmt das Volck zur Kirch hinauß/ daß der Biſchoff ſchier von den Weibern waͤre zerriſſen worden/ wann man jhn nicht in einem verdeckten Wagen davon gebracht haͤtte.
Da gab es viel ſupplicirens an die Koͤnigliche Raͤhte/ biß der Koͤnig die Sach vor ſich gezogen/ vnd ſinceriret/ weder in der Religion/ noch wegen deß Landes Freyheiten nichts zu aͤndern.
Jndeſſen ereichte man das Jahr 1638.
vnd blieb der Koͤnig bey ſeiner gefaſſten reſolution, darumb der Schotten proteſtationen nichts gegolten/ vnd jhnen Anlaß gegeben/ deß Koͤniglichen Hauſes Bekantnuß wieder herfuͤrzuſuchen/ ſo Anno 1580.
1581. 1590. von deß Koͤnigs eigener/ wie auch der Staͤnden Hand vnterſchrieben worden/ vnd ſich auff ein newes darauff zu verbinden/ fuͤrnemlich wieder das Papſtumb.
Die Papiſten wolten nicht in den Bund tretten/ weil ſie den Geſaͤtzen gehorſam leiſten/ kein Verbuͤndnuß ohne deß Koͤnigs Willen eingehen/ noch andern Nohtleidenden beyzuſpringen ſich nicht verbinden wolten.
Der Koͤnigliche Raht war in Aengſten/ vnd vermocht den Koͤnig endlich dahin/ daß er dem ſchwührigen Volck/ ehe es zu einem Synodo kaͤme/ all jhr Begehren verwilligte/ vnd bey der Verſamblung zu Glaſgua verſtattet/ daß die Paͤpſtiſche vnd Arminianiſche Prieſter/ auch Biſchofe/ wie vor Zeiten/ vor Gericht erſchienen.
Der Synodus gieng an den 21. Novembr. vnd hatte viel Gezaͤncks vber deß Koͤnigs/ vnd der Kirchen Recht/ auch uͤber der Biſchoffen biß dahin gepflogenen Handlungen/ ſonderlich ob dieſe Verſamblung ein rechtmaͤſſiger Synodus, oder nicht waͤre: Daruͤber der Koͤnigliche Commiſſarius den Synodum vffgehoben/ die Verſamblung aber fortgeſchritten/ vnd viel Prieſter abgeſetzt/ auch die newe Kirchen bißher ſcharff cenſurirt, vnd die alten wieder ernewert/ vnd eine viſitation in dem gantzen Koͤnigreich angeſtellet worden.
Wie nun dieſer Synodus ſich geendet/ thaͤten ſie allen Bericht an dẽ Koͤnig/ vnd an die Engellaͤnder/ jhre Vrſachen gut zu machen.
Aber der Koͤnig ließ ein Patent wieder ſie außgehen/ daß ſie wol mercketen/ was die Glock geſchlagen:
Darumb kamen die fuͤrnembſten zu Edenburg zuſamm/ verordneten Faſt- vnd Bet-Taͤge/ Schutzſchrifften vnd Kriegsbereitſchafft/ befeſtigten die nohtwendigſte Ort mit groſſem Ernſt/ den erſten Tag May 1639. ließ ſich die Engellaͤndiſche Flott von 28. Schiffen bey Fortha ſehen/ vnd ſchickt dem Commendanten zu Edenburg deß Koͤnigs Will vnd Meinung ſchrifftlich; deme aber die Verſambleten geantwortet/ vnd den Lesle zum General gemacht.
Der dann gute Verſehung gethan/ vnd den Engellaͤndern an die Graͤntzen entgegen gezogen: allda es mancherley Friedens-Tractaten gebẽ/ biß den 20. Jun. die Schotten wieder nach Hauß gezogen/ als ſie vermeinten nunmehr in Frieden zu leben.
Da ſie aber ſahen/ daß die Engellaͤnder nicht abzogen/ jhre Graͤntzhaͤuſer vnd dann Edenburg ſelbſt zum allerbeſten verſorgten/ vnd in dem außgeſchriebenen Synodo nach Edenburg der Koͤnig der Ertz- vnd Biſchoffe gedacht/ war alles voller Argwohn:
Doch gieng der Synodus zu End/ mit jedermans Wolgefallen.
Hierauff erfolgt alſobald das verſprochene Parlament/ bey welchem der Koͤnigliche Præſident wieder der Staͤnde Willen ein End gemacht/ vnd dennoch jhre Deputirten zum Koͤnig laſſen abreiſen.
Weil aber indeſſen das Schloß zu Edenburg ſehr befeſtigt wurde/ vnd die Schottlaͤndiſche Abgeſandten/ ſo den 20. Febr. vor den Koͤnig kommen/ in Gefaͤngnuß vnd Arreſt lagen/ auch der Graff von Northumberland zum Feldherꝛn vom Koͤnig erkohren/ ſchrieben ſie an die benachbarte Potentaten von jhrem Zuſtand.
Weil nun der Koͤnig auff den andern Tag Junii zu Eroͤffnung deß Parlaments in Edenburg niemand verordnet/ kamen die Staͤnde daſelbſt zuſamm/ Lesle war Feldherꝛ/ erobert etliche veſte Schloͤſſer/ weil ſie mit Ammunition nicht zum beſten verſehen/ thaͤt gute Vorſorg gegen dem Vice Rè in Jrꝛland/ zog in Engelland uͤber die Graͤntzen/ vnd ließ ein Manifeſt/ daß er nichts anders/ als Frieden ſuchte/ außgehen.
Er fuͤhrte biß in 28000. zu Fuß/ vnd 4000. zu Pferd/ in dreyen Hauffen: ſchlug die Engellaͤnder den 28. Auguſt. vnd ließ alle gefangene gemeine Soldaten ohn Entgelt lauffen/ Legt ein Beſatzung in New Caſtell/ das ſich ſelbſt ergeben/ ſambt andern benachbarten Staͤtten.
Eh er aber auff Jorck/ da ſich der Koͤnig hielte/ zoge/ ſupplicirt er vmb Frieden/ vnd neben jhm etliche Engellaͤndiſche Herꝛn/ auch die Statt Londen/ vnd brachten es endlich zu einem Friedenſchluß/ ob ſchon vor denen verſambleten Staͤnden ein Theil zum Krieg/ das andre zum Frieden ſtarck gerahten.
Dieſes Vnweſens Schuld ward dem Ertzbiſchoff von Cantorbery zugemeſſen/ welcher das Papſtumb wiederumb wollen einfuͤhren/ vnd ein Buch/ daran er 20. Jahr gearbeitet/ an Tag geben/ von ſeiner diſputation wieder den Jeſuiter Piſcator:
Darin nimbt er die H. Schrifft nicht zum Richter der ſtrittigen Puncten/ erhebt die Kirchenſatzungen uͤber das Goͤttliche Geſetz/ uͤbergibt den letzten Außſchlag der Strittigkeit der Kirchen; geſteht/ daß die Engellaͤndiſche Kirch mit der Roͤmiſchen in den Fundamental-Puncten deß Glaubens uͤbereinſtimmen/ vnd in den nicht Fundamental-Puncten zwyſtig ſey.
Ja er darff Calvinum einen Schelmen nennen.
Daß nun der Ertzbiſchoff es gar wol mit dem Papſtumb gemeint/ erſcheinet darauß/ daß Schelfooidas einen Tractat laſſen außgehen/ der Papſt koͤnne ſo wenig der Antichriſt genennet werden/ als Luther oder Calvinus.
Er ſelbſt hatte dieſe Wort/ der Antichriſtiſchen Sect mit eigener Hand in dem Kirchenbuch außgeſtrichen/ vnd die Babyloniſche dahin geſetzt.
Er referirt, die Roͤm. Kirch/ als Petri Stuhl/ ſoll das hoͤchſte Fuͤrſtenthumb uͤber alle fuͤhren.
Vnd Montacutius, Bey dieſem Stuhl ſey deß allerhoͤchſten Prieſters Hoheit/ vnd deß Prieſterthumbs Quelle.
Vnd Poklington, Es ſolte gar uͤbel mit dem Ertzbiſchoff zu Cantorbery ſtehen/ wann er ſeine ſucceſſion nicht koͤnte vom Papſther erweiſen.
Vnd anderſtwo/ vnd eben darumb vnterwerffen wir vns jhm.
Montacutius/ Es iſt Puritaniſch/ wann man dem Papſt zu Rom den Titul Seiner Heiligkeit nicht gibt/ ob ſchon derſelbe ein Wunder Schandbub waͤre:
Dann dieſen vnd dergleichen Titul tadeln nur die Wahnſinnige:
Zumal auch etliche eyferige Kayſer von den Pferden abgeſtiegen/ jhm demuͤtige Ehr anzuthun.
Ja ſie haben dieſelben angebetet.
Dann jhnen als Nachbildern Chriſti/ als Gottes vnd der Menſchen Mittlern gebuͤhrt ſolche ſonderliche Ehr.
Deß Papſts Gewalt iſt den Koͤnigen in Franckreich vnd Spanien ſehr nutzlich.
Vnd wann der Koͤnig in Engelland ſeinen Vnterthanen thaͤt befehlen/ daß nichts in geiſtlichen Sachen ohne deß Papſts Hoheit ſie in ſeinen Koͤnigreichen vornehmen/ vnd daß alles was deß Apoſtoliſchen Geſetzes Hoheit vor oder nachbeſchloſſen/ eines Geſaͤtzes Macht haͤtte/ waͤre jederman ſchuldig ſolches zu halten.
Montacutius kan Baronium den Cardinal/ vnd Poklington den D. Borromæum nicht genugſam preiſen.
Der Ertzbiſchoff von Cantorbery ſetzt/ die Kirch der Proteſtirenden ſey nicht von der Paͤpſtiſchen/ welche alle zur Seeligkeit noͤhtige Stuͤck/ vnd was zu dem Weſen einer Kirchen nohtwendig erfordert werde/ annoch behalte/ abgewichen.
Lutheri Thun ſey ein erbaͤrmliche Spaltung:
Die Strittigkeiten vnter jhnen/ hindern die Seeligkeit nicht/ weil ſie das Fundament nicht betreffen.
Potterus, So jemand ſich weiter herfuͤr gethan/ vnd dieſelbe Kirch was ſchaͤrffer angegriffen/ geſchah etwan durch einen Eiferer ohne Verſtand vnd Liebe.
Heilens, Vnd ob gleich die Jrꝛthumb der Paͤpſtiſchen Kirchen das Fundament betreffen ſolten/ ſo haͤtte doch die uͤbrige Warheit/ die jhro geblieben/ ſolche Krafft/ daß ſie/ als ein Gegengifft/ das beygefügte Gifft vnkraͤfftig mache.
Potterus.
Zu dieſen Zeiten koͤnne man/ von allem/ ſo auß Einfalt jhres Hertzens verfuͤhret/ vnd nun den Roͤmiſchen Glauben bekennen/ auch darinnen ſterben/ etwas gutes hoffen.
Wegen der Abgoͤtterey hat der Ertzbiſchoff von Cantorbery auß dem Kirchenbuch außgeſtrichen/ was ſonſten allzeit geſtanden/ daß nemblich vnſere Vor- Eltern waͤren vnter der Roͤmiſchen Kirchen in der Abgoͤtterey verſuncken gelegen.
Vnd meint Dovvus, darin thaͤten ſie der Sach nur zu viel/ vnd gar nicht zu wenig.
Montacutius, Sie ſeyen von der Spaltung vnd der Ketzerey vor GOtt befreyet/ weil ſie die Jrꝛthumb/ da ſie je einige vnterhielten/ nicht ſelbſt erfunden noch erdacht.
Vnd ſagt der Ertzbiſchoff/ Scaligerum, Pareum, vnd andere Eygendeuteler/ welche der Voreltern Einhelligkeit verachtet/ vnd jhre wahnſinnige Meinungen andern vfftringen/ ſolle man eh der Spaltung beſchuldigen.
Derowegen will Montacutius, es hindere nichts/ daß nicht der Papiſten Kirch vnd die Proteſtirenden zuſammentretten/ wann nicht die Vnſinnigeit etlicher Eiferer (der Jeſuiten vnd Puritaner) es vffhielten/ die doch jhre Phariſeiſche Ordnungen dem Chriſtenthumb angekleibet.
Darumb ſie der Gottſeeligkeit Eyterbeulen/ deß Chriſtenthumbs Schandflecken/ deß Friedens vnd der Einigkeit abgeſagte Feind vnd Verderben billich zu nennen.
Caſſander aber war welcher die Seel der Froͤmmigkeit vnd Beſcheidenheit/ vnd beklagt/ daß jhn Calvinus/ der vngeſtuͤmme Cenſor, ſo uͤbel behandelt.
Auch wil der Ertzbiſchoff von Cantorbery/ man ſoll dem Altar Ehr anthun/ wegen der perſoͤnlichen Gegenwart Gottes/ welcher daſelbſt/ als in ſeinem Thron reſidirt, ſagt Poklington.
Weil im Kirchenbuch ſtunde/ Die Paͤpſtiſche Anbetung/ thaͤt der Ertzbiſchoff das Woͤrtlein Paͤpſtiſch auß.
Montacutius ſagt/ wer die Bilder zerſtoͤre/ ſey raſend/ als ein eiferiger Schelm:
Die Vnehr/ ſo man denſelben thue/ gereiche an das erſte Bild/ nemblich Chriſtum vnd die Heiligen/ vnd wuͤndſchet den Bildſchaͤndern ein beſſern Sinn/ die doch der Straffe nicht entgehen koͤndten.
Dann ſie braͤchten den Kirchen ein euſſerliche Zierd/ vnd ſeyen der Layen Buͤcher:
Darumb waͤre der Papiſten vnd Proteſtirenden Streit nur vom Schatten.
Jch fuͤrwar/ ſagt er/ will mit dem groſſen Conſtantino die Reliquien in Windeln wickeln/ in Gold einfaſſen/ zum vmbtragen/ zu dem Mund halten vnd kuͤſſen/ an dem Halß fuͤhren/ mit Haͤnden vnd Augen immerzu verhandeln/ oder in Schachteln verſchlieſſen/ vnd zu meinen allerkoͤſtlichſten Kleynodien hinlegen.
Auch ſolte man die Wallfahrten nach den Heiligen Stellen nicht verwerffen/ dann man ſtreite hie uͤber Geißwoll vnd Eſels- Schatten.
Jtem die Heiligen waͤren deß Gebets vnd der Vorbitt Mittler bey GOtt/ darumb halte er auch der Heiligen Feſte/ damit er jhrer Vorbitt genieſſen moͤge.
Ach werde vnſchuldiger Weiß einer Abgoͤtterey oder Aberglaubens beſchuldigt/ der alſo bete: Heiliger Schutz-Engel/ bitt vor mich.
Die H. Jungfraw Maria will Stafford ohn alle Suͤnde haben; nennet ſie die Koͤnigin/ Gottes Tochter/ Mutter vnd Geſpons:
Es ſey ein vnbetruͤgliche Warheit/ daß ſie gen Himmel gefahren/ wie ſie es dann ſelbſt verdient gehabt.
Vor jhr liegen der Gerechten Seelen:
Jhr ſey alles auff Erden auß dem Spiegel der Dreyeinigkeit bekand:
Es ſey Puritaniſch/ wenn man den Engliſchen Gruß jhr nicht ſprechen wolle: vnd wann wir nicht gut Marianiſch/ ſeyen wir keine gute Chriſten.
Der Moͤnchen/ Nonnen/ Fuͤrſten vnd Herꝛn Gottſeeligkeit/ daß ſie ſich in jhre Geſellſchafften einſchreiben laſſen/ ſey loͤblich vnd zu folgen.
Montacutius will/ ſie ſey nicht wie andere Weibsbilder auß Mutterleib kommen: habe ohne wirckliche Suͤnd gelebt: beherꝛſche alle Creaturen:
Gott haͤtte die Welt vnd den Himmel groͤſſer koͤnnen machen/ Aber ſie/ die Mutter Gottes koͤnne GOTT nicht groͤſſer machen/ dann ſie iſt.
Vnd eben dannenhero habe ſie einige vnendliche Würde.
Deß Ertzbiſchoffs von Cantorbery Anhang haͤlt neben jhm die H. Schrifft vor vnvollkommen; dann man muͤſſe endlich nur in dem Verſtand der Schrifft ſich vergnuͤgen/ welcher durch die Satzungen vnd der Vaͤtter conſens im Anſehen iſt.
Die Kertze der Schrifft iſt nicht eh ein Liecht/ biß es von den Kirchenſatzungen angezuͤndet worden.
Jſt auch vor ſich ſelbſt nicht hell genug/ vnd mag jhm ſelbſt kein genugſam Zeugnuß geben.
Vnd wann die Patres ſich auff die Schrifft beruffen/ ſchlieſſen ſie die Satzungen nicht auß/ dieweil die Schrifft verborgen vnd tunckel iſt/ auch in verſcheidene Außlegung moͤge gezogen werden/ darumb auch niemand ſich auff ſeine eigene Kraͤfften/ ohne die Kirch ſoll verlaſſen.
Koͤnig Henricus VIII. habe Gottslaͤſterlich mit dem Himmel gekriegt/ vnd ein abſchewlich Laſter begangen/ daß er die Cloͤſter zerſtoͤret.
Diß Leben habe ſeinen Vrſprung von Elia/ Eliſæo/ vnd Johanne dem Teuffer Der Evangeliſt Marcus haͤtte die enge Regeln abgefaſſt.
Vnd wer darwieder rede/ als wieder ſelbſterwehlten Gottesdienſt oder Aberglauben/ der bezuͤchtige dieſes Laſters Eliam/ Eliſæum/ Danielem vnd Marcum.
Die heutige Carthaͤuſer/ Franciſcaner vnd andere Moͤnche/ ſeyen Gottſeelige/ fromme vnd andaͤchtige Leut in jhrem Orden.
Die Jungfraw Maria haͤtte ein Nonnen-Leben gefuͤhrt.
Die barfuͤſſige Gottes-Trachten uͤber die Gaſſen/ der Moͤnchen Horas, vigilias, naͤchtliche Beſuchungen der Kirchen koͤnne man keines Wegs tadeln.
Die vor Chriſto abgeſtorbene Heiligen waͤren nicht im Himmel geweſen/ ſondern in der Hoͤlle/ vnd durch Chriſti Hoͤllenfahrt erloͤſet worden.
So koͤnne man auch Gottſeeliglich glauben/ daß Chriſtus bey ſeiner Hoͤllenfahrt die tugendſame Heyden/ als Socratem, Ariſtotelem, Herculem, Epaminondam, Plutarchum vnd andere/ erloͤſet habe.
Vnd ob gleich die Schrifft nur zwo Stellen nach dem Tod nenne/ vnd eines dirtten Orts kein einig Anzeige in der Schrifft ſich befinde; Folge darumb nicht/ daß kein dritte Stell ſeyn muͤſſe/ weil viel Ding in der Schrifft nicht ſtehen.
Alſo werde auch die Vorbitt vor die Verſtorbene auß den Kirchenlehrern erwieſen vnd behauptet:
Daß alle vnd jede getauffte Kinder bey der Tauff warhafftig wiedergebohren/ gerecht vnd heilig werden/ alſo/ daß man an derſelben Seeligkeit gar nicht zweiffeln moͤge/ wann ſie vor den wircklichen Suͤnden dieſe Welt verlaſſen.
Dann der Tauff ſey zur Seeligkeit noͤhtig; wieder der Reformirten Lehrer Außlegung/ die zur Verachtung Gottes/ vnd der Seelen Verdamnuß gereichen.
Es ſeyen auch die von Menſchen erfundene vnd dem Tauff beygefuͤgte Ceremonien deß weiſſen Kleids/ Oels/ Saltzes/ Chriſams vnd der Milch/ dem Tauff ein Zierd/ dem Sinn aber eine Vbung/ ſich durch empfindliche Ding vnd Bedeutung zu dem Gottesdienſt vnd Gott ſelbſten zu erheben: ſolten auch nicht abgeſchaffet/ ſondern wieder eingefuͤhret werden.
So waͤre es nur ein Wortgezaͤnck wegen der fuͤnff verwerfflichen Sacramenten.
Dann die Firmung durch die Biſchoffe gethan/ mache voͤllige vnd vollkommene Chriſten.
So ſey die Frag von der Anzahl der Orden nichtig/ weil es bey den Reformirten nur an Leuten ermangele.
Daß auß Goͤttlichem Recht dem Biſchoff allein gebühre/ die Orden außzutheilen.
Die Eheſachen muſten nach dem Paͤpſtiſchen Recht ſich entſcheiden.
Die Ohrenbeicht habe ſehr viel Nutzen/ vnd muͤſſe derowegen vor dem H. Abendmal hergehen.
Keine Suͤnde ſolte man verſchweigen bey der Beicht/ wann der Prieſter an GOttes ſtatt ſitze/ dieweil kein ander Mittel/ die Vergebung der Suͤnden zu erlangen.
Auch ſolte man die vralte Gewonheit von einem Beichtvatter in jeder Kirchen wieder anrichten/ damit er auff dem Aſchermitwoch jederman Beicht hoͤrete/ das Haubt mit Aſchen beſtrewete/ die Faſtenbuß vfflegte/ vnd dann nach voͤlliger Verrichtung vor Oſtern abſolvirte/ welche Kirchenzucht das newe Kirchenbuch wieder erfordere:
Sintemal Gott wegen der begangenen Suͤnden durch dieſe Buſſe warhafftiglich Genuͤgen geſchehe/ gleichwie mit dem Gebet vor die vnterlaſſene gute Wercke.
Der Glaub ſey nur ein bloſſer Beyfall/ vnd erfordere kein perſoͤnliche Zueigenung/ welche ein lautere Einbildung vnd Gedicht waͤre.
Das beſte Mittel Chriſtum zu ergreiffen/ ſey die Lieb.
Der Apoſtel meſſe zwar die Rechtfertigung dem Glauben zu/ verſtehe es aber nur vom Anfang.
Die Liebe ſey deß Glaubens Geſtalt/ vnd durch dieſelbe werden die Menſchen gerechtfertiget vor Gott.
Das Geſetz Gottes koͤnne man/ vnd zwar leichtlich in dieſem Leben erfuͤllen/ weil Gott gerecht vnd kein Tyrann waͤre/ vnmoͤgliche Ding zu befehlen.
Diß ſey die euſſerſte Gottslaͤſterung/ wann man vorgebe/ daß die allerbeſte Werck der Heiligen etwas ſuͤndliches mit ſich fuͤhrten.
Dann es hielten derſelben etliche das Geſetz nicht nur vollkommentlich in dieſem Leben/ ſondern etliche thaͤten uͤbergenug/ wann ſie den Raht der Vollkom̃enheit/ als Keuſchheit/ Armut vnd Gehorſamb leiſteten.
Die gute Werck verdienen warhafftiglich vnd eigentlich das ewige Leben: ſeyen die warhafften vnd wirckenden Vrſachen der Seeligkeit/ gleichwie die boͤſe Werck Verdamnuß verdieneten.
Vom Creutz machen ſagt Montacutius:
Dann was ſolte mich hindern/ daß ich mich mit dem Zeichen deß Creutzes nicht ſolte an jedem Theil meines Leibs/ zu jeden Zeiten/ vnd bey jedem Thun bezeichnen/ da doch in der alten Kirchen ſolches geſchehen; darumb koͤnnen wir annoch ohne Ergernuß vnd Aberglauben dieſelbe Ceremonien auch gebrauchen.
Das Gebet nach dem Roſenkrantz nennet er ein heilige Rechnung.
Die Faſten vor Oſtern/ vnd auff jeden Freytag/ auch auff den Mittwoch/ komme von Apoſtoliſcher Einſaͤtzung/ ja Goͤttlicher Verordnung.
Es muͤſſe nohtwendig der Biſchoff den Ort der Begraͤbnuß weihen/ vnd zwar nach Jnhalt der vralten Kirchen-Regeln; auch werde der geweihete Ort verunreinigt/ wann andere Sachen darauff vorgehen/ ein Ketzer/ Rottierer oder Verbannter begraben werde.
Alſo muͤſten auch die Kirchen jhre ſonderliche Weihe haben/ dadurch ſie geheiliget werden/ werden aber entheiliget/ wann man den Hut darinnen vffbehalte.
Die Altaͤr ſolte man mit Gegittern vmbfaſſen/ darin die Prieſter allein gehen/ doch auch jederweilen die Koͤnige/ wann ſie dem Schoͤpffer Geſchenck bringen:
Zu dem Ende haͤtten ſie jhre eigene Weihe/ vnd Feſte.
Der Prieſter ſolt drey mal vor dem Altar niederfallen/ weil der Ort vnd die Menſchheit Chriſti ſo eng miteinander vereiniget waͤren.
Die Apoſteln haͤtten befohlen/ das Angeſicht vnter dem Gebet nach der Sonnen Auffgang zu wenden.
Man ſolte knien beyden zehen Gebotten/ vnd ſtehen bey dem Glauben vnd Evangelion/ auch bey der Predigt den Hut vom Haupt halten:
Zu dem Namen JEſu die Knie beugen:
Es lauffe wider das fuͤnffte Gebott/ wann man vnſer Frawen Feſte nicht begehe; dieſelben werden auch durch Handwercke entheiliget/ nicht aber der Sontag wann es die Obrigkeit verſtatte.
Vnnd damit das Volck nicht den Juden nacharten moͤchte/ werde erlaubt/ nach gehaltener Predigt zu ſpielen.
Das Predigampt ſolte man etlichen wenigen extraordinari vnd fuͤrtrefflichen Maͤnnern befehlen/ daſſelbe bey Verbeſſerung etlicher Fehler/ oder Einfuͤhrung newer Ordnungen zu gebrauchen/ weil eines Pfarrers fuͤrnembſtes Ambt ſey/ die Kirchen agenda verſtaͤnd- vnd deutlich vorzuleſen/ welches dann ein kraͤfftige Predigt ſey.
Auch waͤr nicht Noht/ daß man die Huͤlffe deß heiligen Geiſtes vor der Predigt/ oder zu End derſelben/ das Wort in Vbung zu bringen/ begehre.
Auch ſey nicht rahtſam/ daß wol die allergelehrteſte Pfarrer andere Gebetlein als die vorgeſchriebene/ in jhren Studierſtuͤblein gebrauchen/ wann ſie GOttes Majeſtaͤt nicht wolten freventlicher Weiß verachten.
Den Sontag ſolte nur zum hoͤchſten einmal geprediget werden/ Nachmittag ſey es ein Vberfluß/ wie auch mit dem Abendgebet/ oder Veſper.
Die vielfaltigte Predigten hindern die Gottſeeligkeit mehr/ als ſie foͤrderten/ auch wuͤrden die Leut mehr heiliger bey wenigen Predigten leben/ dieweil darauß alle Rotten vnd Ketzereyen/ Ergernuß vnd Laſter entſtehen/ weil ſolchen ſuͤchtigen Predigern alles was jhnen in Sinn kompt/ plaudern/ auß der Kirchen eine Barbierſtub machen/ vnd wie die Hunde bellen.
Mit der Meß ſind ſie nicht uͤbel zufrieden/ wann nur die Verwandlung davon bleibe; wollen demnach auch uͤber dem Wort kein Streit erwecken/ vnd halten ſchier alle Ceremonien der Roͤm.
Kirchen fuͤr gut vnd practizierlich.
Was die Biſchoffe ſetzen/ müſſe gehalten werden/ als von Gott gebotten.
Der Koͤnige Gewalt ſey vnvmbſchrieben/ dann weil ſie Gottes Deputirte, koͤnnen ſie niemand in die Schrancken thun:
Vnd weil ſie die Geſaͤtz ſelbſt machen vnd ſtifften/ ſeyen ſie uͤber dieſelben/ darumb auch dem Fuͤrſten kein Geſaͤtz gegeben/ weil er ein abſolut Hoheit fuͤhre.
Vnd wer ſich vnterſtehen wolte/ was der Koͤnig moͤge/ oder nicht moͤge zu beſchreiben/ der ſey ein Atheiſt/ vnd diſputire/ was Gott koͤnne/ oder nicht koͤnne: alſo/ daß keiner Begebenheit/ wie die auch ſeyn moͤchte/ den Vnterthanen erlaubt ſey/ dem jenigen Fuͤrſten ſich zu wiederſetzen/ wieder welchen die natuͤrliche Beſchuͤtzung deß Rechtens/ oder Hindertreibung deß Gewalts allen vnd jeden benommen.
Vnter allen Biſchoffen in Engelland wolte man diſſeits deß Meers nur vor rechtſchaffen Reformirt halten Thomam Mortonum, Johannem Wilhelmum, Johannem Davenantium, vnd Joſephum Hallum, der doch ſeine Feder jederweilen zu viel haͤtte lauffen laſſen.
Es erweiſet auch Robert Bailius, Paſtor zu Hillwinn in einem Buch/ daß die faction, deren Haupt der Ertzbiſchoff zu Cantorbery/ Wilhelm Laud/ mit Recht beſchuldigt wuͤrde der Paͤpſtiſchen vnd Arminianiſchen Lehr/ auch der geiſt- vnd weltlichen Tyranney.
Vnd alſo ſetzte man auch die vralte Biſchoffe von Anfang deß Abfalls/ gegen die heutigen/ den Vnterſcheid deſto beſſer an Tag zu legen.
Dieweil ſich nun die alten Kirchendiener wiederſetzten/ vnd das Maul zu weit auffthaͤten/ verlohr mancher ſein Ambt/ Naſe oder Ohren/ fand ſeine Wohnung im Schatten/ oder ſucht ſie in der newen Welt.
Der 5. Diſcurß.
Von dem Kriegsweſen in Engelland/ Dennemarck/ Holland/ Jtalien vnd Heſſen/ dahin ſich Banner ziehen muͤſſen/ in Bayrn gangen/ durch Boͤhmen wieder herauß kommen/ vnd geſtorben.
Wolffenbuͤttel belaͤgert.
Von Catalonien vnd Flandern/ Engelland vnd dem Reichtstag.
Vom Vrſprung deß Vnweſens in Engelland/ wegen der Reformation uͤber Schottland.
Wie die Biſchoffe gefaͤnglich eingezogen:
Was der Vice Re beſchuldigt/ vnd wie er gekoͤpfft worden.
Vrtheil hievon.
JN dieſem 1640.
Jahr hatte Engelland armirt, vnd wuſte niemand/ worauff es angeſehen war/ biß die Haͤndel in Schottland außgebrochen/ aber vbel abgeloffen:
Vnd ſchiene/ als haͤtte der Spanier von ſchleuniger Huͤlffe Verſprechnuß gethan.
Zumal die Spaniſche Flott/ ſich vff die Engellaͤndiſche Cuſten/ wegen Vngeſtuͤmme der See/ vnd groſſer Kriegsmacht der Hollaͤnder/ in Sicherheit begeben/ vnd daſelbſt von der Engellaͤndiſchen Schiff-Armada bedeckt/ vnd wieder Hollaͤndiſchen muͤglichen Gewalt verwahrt worden.
Die conſilia giengen bey Hof wiedereinander/ nachdeme das Schottlaͤndiſche Vnweſen nicht wollen nach Wunſch außſchlagen/ kein Geld zum Sold erſchiene/ vnd jener Klugheit vnd Gluͤck den Engellaͤndern ſelbſt die Augen oͤffnete.
Wie nun die Ochſen vnten am Berge ſtunden/ vnd niemand Hand anlegen/ oder mit der Schulter ſchalten wolte/ fordert der Koͤnig den Vice Rè auß Jrꝛland/ Thomam Wentvvort, Graven zu Staffort/ zu ſich/ vnd berahtſchlagt ſich mit jhm uͤber dieſen Handel:
Der aber den Kopff dabey vffgeſetzt/ vnd im Stich gelaſſen.
Dieſer wuſte/ daß der Printz von Vranien Friederich Henrich einen groſſen Schatz an Baarſchafft hatte; darumb ſtifftet er ein Heurath zwiſchen deß Koͤnigs in Engelland Tochter/ vnd dem jungen Printzen/ Wilhelm von Vranien/ nicht nur ein Rucken an deſſen eigener/ vnd dann auch der Niederlaͤnder Macht/ zu haben/ ſondern auch baare Gelder vor die Kriegsvoͤlcker zu erlangen.
Der Koͤnig in Dennemarck haͤtte ſich gern mit einer Armee ſehen laſſen/ vnd verbott vor diß mal den See- vnd Hollaͤndern die enge Fahrt im Sund/ wegen deß verſagten newen Zolls: ließ es doch bey dem nechſten bleiben.
Die Hollaͤnder aber hatten was wichtiges vor/ fielen in Flandern/ vnd verſuchten ſich an Bugges, aber vergeblich.
Der Frantzoß belaͤgert vnd erobert die dreyfache Statt Arras: erlegt die Spanier bey Caſal/ vnd erobert noch derſelbẽ Lager/ ſchlug ſie abermalvnfern vom Poo/ noͤtiget Turino zur Vbergab/ thaͤt den abgefallenẽ Cataloniern alle Huͤlff vnd Vorſchub/ vnd ſchickt den Hertzog von Logavilla mit Volck zu den Weinmariſchen.
Dieſelben verlegten ſie in die Wetteraw/ druckten den Landgraven von Darmſtadt/ erlegten den Bredaw/ ohnfern von Ziegenhayn/ vnd uͤberkamen Graff Gallen bey Franckfurt am Mayn mit groſſem Geld/ verlohren aber Bingen vnd andere Ort am Rhein.
Der Landgrav zu Caſſel muſte bey dem Hauptweſen ſich finden/ vnd ließ Hoͤxter mit Gewalt fahren/ erobert aber hingegen Calcar, vnd ſahe ſein Land in ſehr groſſer Noht.
Die Schweden erhielten Wohlaw mit Sturm/ vnd Koͤnigen Graͤtz durch Accord/ ſchlugen den Saradeſſky/ uͤberſahen es aber bey Zwickaw/ lieſſen feine Voͤlcker ſitzen/ vnd verlohren den Ort.
Darumb reterirten ſie ſich auff Luͤnenburg zu/ ſtaͤrckten ſich mit derſelben/ vnd der Heſſiſchen Armee/ vnd ſetzten ſich bey Salfeld:
Von dannen erhub ſich Banner/ vnd ob ſchon Stalhans in der Schleſt etliche mal die Oberhand im Treffen behielt/ wurden doch Wrangel vnd Schlang geſchlagen/ (gleichwie auch die Kayſeriſchen bey Hohendwiel) daß der gantze Braſt vnd Laſt abermals auff Heſſen ſiel:
Zumal die Kayſeriſche Homburg vnd die Amænenburg/ eingenommen/ vnd ſich veſt gelegt/ biß daß Banner wieder hinden herauß gebrochen/ vnd auff Erfurt zugangen/ eben zu Außgang deß Jahrs.
So bemühete ſich auch der Kayſer/ eine beſondere Macht wiederauffzubringen; hielt deßwegen einen Tag zu Nürnberg mit den Churfuͤrſten/ vnd ein vollen Reichstag zu Regenſpurg/ begehrt/ die Staͤnde ſolten helffen vnd rahten/ daß man den lieben Frieden erlangen/ oder im Fall ſolches nicht ſeyn wolte/ erſprießliche Mittel den Krieg fortzuſetzen/ an der Hand haben/ vnd endlich das erlegene Juſtitzweſen wieder auffrichten koͤnte.
Es wurde aber nicht viel außgerichtet/ weil Banner in Bayrn einfiel/ zur Weyden/ vnd bey Vilſeck obſiegete/ auch viel Kleider vnd andere Notdurfft/ ſo zur Kayſeriſchen Armee ſolten gehen/ vor ſich vnd ſeine Voͤlcker erhaſchete/ fuͤrnemblich zu Eingang deß 1641.
Jahrs.
Wie nun den Staͤnden zu Regenſpurg bang ward/ vermahnt ſie der Kayſer/ bey jhme zu verharren/ vnd deß Reichs Notdurfft zu beobachten.
Ob ſich ſchon Banner nahete/ Cham hinnahm/ vnd Stalhans in der Marck loſe Haͤndel machte/ nachdem der Churfůrſt zu Brandenburg juͤngſt war Todes verblichen.
Der Kayſer thaͤt gute Gegenverfaſſung/ vnd liß den Piccolhuomini in der Stille das Volck in Bereitſchafft halten/ gieng looß/ nicht vff das Hauptquartier/ ſondern vff Schlangen in Newburg vor dem Wald/ vnd macht jhn kappott/ aber wegen vnglaublicher Gegenwehr/ nicht ſo geſchwind/ daß Banner ſich nicht auffmachen koͤnnen/ vnd auß Bayrn in Boͤhmen geſchwungen.
Wie er dann als ein Fuchs vor dem Garn ſich gewendet/ vnd ein halben Mond gezogen/ biß er Cham/ vnd endlich Zwickaw in Meiſſen erreicht/ aber die Kayſeriſchen mit groſſem reyſen vnd vielem fechten gantz abgemattet/ daß ſie jhm in dieſer Flucht/ oder Loͤwen retirada nicht viel mehr uͤber die Bagage moͤgen angewinnen.
Vnd weil die Weinamriſche Armee/ ſo in dem Stifft Bamberg ſich erquicket/ vnd reich gemachet/ mit den Frantzoſen nach dem Voitland gieng/ fand er ſich bald wieder in Poſtur/ ſeinem Feind vnter Augen zu gehen.
Es ſchiene/ als haͤtte er dieſen affront zu Hertzen gezogen/ darumb er zwar den Kayſeriſchen an der Saal etwas Wiederſtand thaͤt/ doch matt vnd kranck nach Halberſtatt zog/ vnd daſelbſten ſturbe/ noch im May.
Vnd weil die Kayſer einen Ort nach dem andern einnahmen/ auch kein rechter Anſtalt oder Gehorſam bey den Schweden mehr ſchiene/ machten Schweden/ Heſſen vnd Luͤnenburg einen Bund/ (darumb auch dieſer bey den Geſandten zu Regenſpurg abgewieſen worden) vnd belaͤgerten Wolffenbuͤttel/ welches die Kayſeriſche ſuchten zu entſetzen/ vnd in einem harten Treffen den Graven von Naſſaw/ der vier Directorn einen uͤber die Weinmariſch Armee erlegten.
Hatzfeld nam ſein Schantz in acht/ legt ſich vor Dorſten/ in der weil die Heſſiſch Macht bey den Schweden hielte/ vnd bezwang zur Vbergab.
Wie nun der Graff Broy auff Kayſeriſcher Seiten vbel eingebuͤſſet hatte bey den Furagierern/ vnd jhrer ſtarcken Convoy, auch alle Lebensmittel beyderſeits zerronen/ vnd einige Verraͤhterey durch den von Seckendorff ſich angeſponnen/ zudeme auch der Hertzog von Luͤnenburg ſein Land im euſſerſten Verderben/ vnter ſo vielen Voͤlckern ſahe/ vnwiſſend/ ob vnd wem zum beſten der Ort wuͤrde uͤbergehen/ auch bey dem Kayſer etwas zu erhalten hoffete/ hube ſich die Belaͤgerung von ſich ſelbſt auff.
Die Kayſeriſchen eroberten Einbeck/ die Heſſen plagten das Stifft Coͤlln/ lieſſen ſich aber bey Cleve ſchlagen/ vnd die Schweden erwarteten jhres newen Generals/ deß Torſtenſohn/ der vnter jhrem Koͤnig Artillerymeiſter geweſen/ vnd ohne Geld vnd Volck zu dieſen Voͤlckern bey ſo gefaͤhrlichem Zuſtand/ nicht ankommen wollen.
Welches aber noch im November geſchehen.
Sonſten hatte ſich der Hertzog auß Lothringen mit dem Frantzoſen vertragen/ vnd befand ſich zu Pariß/ hielt aber nicht lang.
Die Catalonier ſchlugen mit Huͤlff der Frantzoſen die Spanier zwey mal vor Barſellonna/ befreundeten ſich mit den Portugieſen/ bekamen den Haudencourt zu Vice Rè auß Franckreich: konten aber Tarragona nicht uͤbermeiſtern/ weil die Flotta vnter dem Ertzbiſchoff von Burſches die Spaniſche Schiff nicht koͤnnen beſtehn/ ſondern abweichen müſſen.
Den Frantzoſen ſchiene die Sonn nicht eben wol in Jtalien/ (daſelbſt der Papſt ein newen Krieg wieder den Hertzogen von Parma/ wegen Caſtro/ einem veſten Schloß vnd guten Lande/ angefangen/ daß er zwar Caſtro erobert/ vnd darneneben den Hertzogen in den Bann gethan) wie in Flandern:
Dañ ſie eroberten den veſten Ort Arien/ oder Air/ haͤtten jhn auch gar behauptet wann nicht deß Graven von Soiſſons Wiederwill/ vnd Verein mit Spanien/ ja feindlicher Einfall bey Sedan, ſie haͤtte genoͤtiget/ demſelben Einbruch zu ſtewren:
Wie dann dz Treffen zwar verlohren/ aber der Graff erſchoſſen/ vnd dem ſelben Krieg ein End gemacht ward.
Darumb waren die Frantzoſen nur vier Monat vnd etliche Tag in Arien.
Es hauſeten aber die Frantzoſen in Flandern vnſaͤglich uͤbel/ vnd eroberten Baſſee, vnd Bapamen, an veſten Plaͤtzen.
Bey den Spvniern war alles voller Trawren/ daß der Cardinal Jnfant/ Ferdinand Ertzhertzog zu Oeſterreich/ Gubernator der gehorſamen Niederlanden/ vnterdeſſen Todes verblichen.
Die Staaden uͤbten ſich nicht ſonderlich/ nachdem ſie eine groſſe Macht auff den Beinen hatten/ belaͤgerten Gennepp/ ſonſten genant das Haͤußlein/ einen ſehr veſten Ort/ ſo hiebevor der Ertzbiſchoff zu Coͤlln ſequeſters weiß innen gehabt/ vnd zogen nach deſſen Orts Eroberung wieder nach Hauß/ in jhre Winterquartier.
Aber in Engelland gab es grobe Haͤndel/ zwiſchen dem Parlament vnd dem Koͤnig/ wegen deß Vice Ré in Jrꝛland/ der vor dem Parlament ſolte gerichtlich erſcheinen/ vmb zu vertheidigen/ was jhn auch die Schottlaͤnder beſchuldigten.
Der Ritter Roo reyſete nach Regenſpurg zu dem Reichstag/ die Pfaͤltziſche Erblanden mit Ernſt wieder zu begehren/ wurd aber ſchlecht abgewieſen/ weil man das duͤrre Reiſig zu einem groſſen Brand in Engelland beyſam uͤber einem Hauffen ſahe.
Der Kayſer ließ jhm mehr angelegen ſeyn/ wie er die Cron Schweden vnd Franckreich mit Tractaten entweder zu ſeinem Vortheil vnd Gluͤck auffhalten/ oder zum Frieden bringen moͤchte:
Zumal man dann wegen Hamburg vnd Coͤlln am Rhein handelte/ wo die Zuſammenkunfften am fuͤglichſten anzuſtellen waͤren.
Darumb ward nichts drauß/ als der Koͤnig in Engelland vff ſolch abſchlaͤgige Abfertigung deß gemeldten Ritters ein Manifeſt liß außgehen/ vnd zwar mit Belieben ſeiner beyder Parlamenter in Engell vnd Schottland/ den Pfaltzgraven mit voller Macht wieder in ſein Erblanden einzuſetzen.
Dann weil das Parlament zu Londen die Seiten hoch ſpannete/ vnd ſcharff fuͤhrete/ die eingeriſſene Kirchen-Ceremonien/ nach dem Exempel der Schottlaͤnder/ abſchaffete/ die Marienbilder niederrieſſe/ auch eine ſchwere Conſpiration wieder deß Koͤnigs Perſon vñ die fuͤrnembſte Herꝛn in Schottland entdeckte/ vnd dem Vice Ré auß Jrꝛland nach dem Halß graſete/ hatte es keine Noht/ daß ein Wetter auß Groß Britannien uͤber Meer ſolte ziehen/ vnd in Teutſchland/ oder am Rheinſtrom/ oder im Boͤhemer Wald einſchlagen.
Wann wir nun das Engellaͤndiſche Vnweſen uͤberſchlagen finden wir/ daß zur Zeit der erſten Reformation oder Abfall von der Roͤm. Kirchen/ das gantze Bapſtumb iſt geblieben/ auſſerhalb deß Hauptes/ welches die Engellaͤnder nicht zu Rom/ ſondern in der Jnſul ſelbſt finden wollen vnd jhren Koͤnig/ als den Papſt vor das Haupt jhrer Kirchen erkennen.
Welches ſonderlich hierauß abzunehmen/ daß/ als der Papſt die Koͤnigin Eliſabeth in Bann wollen thun/ Frantz Walſingham zween Paͤpſtiſche Kundſchaffer gleichſam heimlich in Engelland kommen laſſen/ vnd verſchafft/ daß ſie den Gottesdienſt zu Cantorbery vnd Londen in Paͤpſtiſchem Schmuck vnd Gepraͤng ſehen leſen vnd ſingen.
Daruͤber ſie ſich verwundert/ daß der Papſt ein ſolch Koͤnigreich/ welches vff Roͤmiſche Manier ſehr eiferig waͤre/ wolte in Bann thun; Wegen jhrer Relation hinterblieb dieſelbe Bull ſambt der Excommunication deß Banns.
Auch meldet Carleton, Papſt Pius IV. waͤre geſinnet geweſen/ den Engellaͤndern die beyderley Geſtalten/ vnd den Gottesdienſt deß Gebets in jhrer Mutterſprach zu verſtatten/ wann ſie jhn nur vor das Oberhaupt der Kirchen erkenneten.
Nun bezeugt die gantze Hiſtori/ daß die Biſchoffe jederzeit dem Parlament/ vnd das Parlament den Biſchoffen entgegen geweſen/ weil eines uͤber das andre ſeyn wollen.
Die Koͤnigin Eliſabeth wolte die Biſchoff in etwas ringern/ muſte aber alſobald hoͤren/ Alsdann wuͤrde ein jeder Dorffprieſter die Koͤnigliche Majeſtaͤt excommuniciren.
Jacobus hielt es veſt mit den Biſchoffen/ geſtattet aber keines Wegs jhnen einig Goͤttlich Recht: biß vnter Carolo der Biſchoff zu Elien/ wie Baſtvvic bezeugt/ ſein Biſchoffs- Kapp verwetten wollen/ wann er nicht erweiſe/ daß die Biſchoffliche Hoheit auß Goͤttlichem Recht herruͤhre/ vnd dem Koͤnig nicht vnterwuͤrffig ſey.
Darumb ſagte der von Cantorbery/ die Biſchoffe waͤren aͤlter als die Koͤnige.
Sie machten zu jhrem Vortheil etliche Geſaͤtz zu Eingang Jacobi VI. nur deſto groͤſſern Gewalt zu tragen/ vnd ſtopfften das Maul/ oder ſuſpendirten/ oder verſtieſſen damals uͤber 400. Prediger/ die jhnen wiederſprochen/ vnd lieſſen jhre Bücher einen jeden vnterſchreiben/ daß nichts dem Wort GOttes zuwieder in denſelben waͤre enthalten:
Vnd damaln gabe es zwo Partheyen/ die Biſchoffe vnd die Puritaner.
Die Puritaner/ ſchreibt Broock/ waren Conformiſtæ, ſo die Jrꝛthumb wiederlegten/ vnd die alte Ceremonien doch lieſſen ſtreichen:
Non-conformiſtæ, die eine oder andere Ceremonien hielten oder verworffen: Separatiſtæ waren rigidi oder Brovvniſtæ, vnd Hemi oder Robinſoriani, ſo hernach Independentes ſeyn wollen.
Aber vnter Carolo gab es alte vnd newe Puritaner/ zumal die newen in dieſem von den alten zu vnterſcheiden/ daß ſie mit gutem Gewiſſen gar keine Ceremonien dulten koͤnten.
Letzlich iſt es dahinauß gelauffen/ als man ſich uͤber dem Kirchen-Regiment gezweygt/ daß dieſe zwo Partheyen/ Presbyteriani vnd Independentes ſich vernehmen laſſen.
Die erſten haltens ſchier mit den uͤbrigen Reformirten/ vnd vnterwerffen die Kirch den Elteſten/ den Claſſen/ vnd den Synoden.
Die andern aber wollen jede Kirch vngebunden vnd die Freyheit deß Gewiſſens vnd Glaubens haben:
Sind aber Rechtglaubige/ nur in dieſem von den Puritanern vnterſcheiden/ daß ſie keine Elteſten/ ſondern das gantze Volck erkennen/ vnd die Wanſinnige/ deren tauſenderley Gattungẽ zu finden/ die fuͤrnemſten aber ſind die Wiedertaͤuffer/ die Suchenden/ ſo nichts gewiſſes ſetzẽ oder glauben/ die Antinomi, ſo das Geſetz nicht annehmen/ Libertini, Sociniani, Millenarii, Enthuſiaſtæ, &c. alle nach der Freyheit deß Gewiſſens/ vnd wieder die Presbyterianos, vnd Papiſten ſtrebende.
Es meldet ein geſchriebene Hiſtori/ man habe Anno 1634. offentlich Raht gehalten das Papſtumb wieder einzufuͤhren/ als Land dem Abott im Ertz-Prieſterthumb gefolget/ deme auch der Cardinals-Hut zum oͤfftern angebotten worden.
Gleich hab der Papſt ſeine Nuncios nach Groß Brittannien/ vnd der Koͤnig/ auch die Koͤnigin jhre Abgeſandten nach Rom geſchickt/ vnd dem Cardinal Barbarini die protection uͤber Schott vnd Engelland vffgetragen.
Dannenhero das Bapſtumb verdeckter Weiß wieder einge fuͤhret vnd die Wiederſpenſtige vnterdruckt worden.
Der Anfang deß Gewalts traff die Schottlaͤnder/ als Laud an deß Koͤnigs Capell anfieng zu Edenburg/ damit alle andere deſto ehe zu folgen haͤtten.
Da ſetzt er hin ein Biſchoff/ ſo auch vnter dem Papſtumb nicht geweſen; Altar/ Orgeln/ vnd andern Zierath vnd Ceremonien.
Befahl alles/ ohne deſſelben Parlaments vnd deß Sinody Vorwiſſen oder Bewilligunng/ ließ Burtono, Prynnio vnd Baſtvvico, in der dreyen Faculteten Doctorn/ andern zum Schrecken/ die Ohren abſchneiden/ vnd ſie deß Lands verweiſen:
Welches Stuck dem Volck in Augen vnd Hertzen weh gethan/ daß es hernach bey Einfuͤhrung der Liturgia Tumult angefangen.
Weil aber hierdurch ſein Anſehen geſchmaͤhlert/ vnd dem Vorhaben der Lauff gebrochen ward/ vorſchuff er/ vnd der Vice Ré, angeſehen die Engellaͤnder etwas mehr mit den Puritanern leicheten/ daß die Jrꝛlaͤnder in Schottland fallen/ vnd die Wiederſpenſtigen zum Gehorſamb bringen ſolten.
Die Schottlaͤnder erhielten durch jhre geführte Waffen/ daß der Koͤnig jhnen den geiſtlichen Gewalt erließ/ vnd nicht ferner ſuchte auffzutringen.
Die Engellaͤnder faſſeten diß zum Exempel/ vnd fiengen an/ ein gleiches zu gedencken/ vnd zu begehren:
Vnd iſt wunderſam/ daß eben die jenige Soldaten/ ſo wegen der Biſchoffen die Schottlaͤnder ſolten uͤberziehen/ ein frechen verwegenen Anfang zu der Reformation in Engelland gemacht haben.
Dann ſie plagten die Biſchoffe ſambt der gantzen Cleriſey/ nicht anderſt/ als vor Zeiten die Teutſchen den Papſt zu Rom/ vnter Carolo V. thaͤten ihnen alle Schmach an/ vbten Schimpff vnd Schertz/ Schlaͤge vnd Ernſt/ ohne daß jemand ſie im Zaum hielte.
Darauff gieng es an Altar/ Crucifix vnd Bilder ſtürmen/ auch newe Buͤcher vnd Agenden zureiſſen.
Vnd ob ſchon das Parlament vnterdeſſen angieng/ graſſirt doch der Poͤbel zu Weſtmuͤnſter vnd zu Lambeth hefftig/ biß das zweyte Parlament den 3. Novemb. Anno 1640. angefangen/ wehren ſoll/ ſo lang Engelland ſteht vnd wehret.
Als nun das Voͤlcklein zuſammenlieff/ die Gadendiener vnd Buͤrger von deß Ertzbiſchoffs Anhang angefochten wurden/ ſonderlich wegen Weſtmuͤnſter/ verſahen ſie ſich den folgenden Tag beſſer/ vnd weil man jhnen mit Schmaͤhworten vnd Rumoren begegnet/ fielen ſie an die Biſchoffe: Dieſelbe trawten dem Landfrieden nicht/ vnd fuhren die Zemß hinab zum Parlament: Wurden aber vnter dem Außſteigen alſo begrůſſet/ daß ſie vnter groſſem Geſpoͤtt wieder auffwerts gefahren vnd gerndert.
Dieſe That gab den Biſchoffen Anlaß zu einer proteſtation, das Parlament dardurch zu diſſolviren:
Schrieben derowegen an den Koͤnig vnd an die Staͤnde neben der proteſtation, bezeugten/ ſie ſeyen fern vom Papſtumb/ vnd haltens mit keiner ſchaͤdlichen Parthey:
Kommen auß Befehl deß Koͤnigs/ jhr Gutachten zu der Wolfahrt deß Koͤnigreichs beyzutragen:
vnd waͤren vnter wegs mit Gefahr deß Lebens etliche mal angegriffen worden.
Haͤtten/ nachdem ſie das Parlament vergeblich angeruffen/ jhr Recht vorbehalten/ vnd doͤrfften/ biß ein andere erwuͤnſchte Zeit kaͤme/ weil ſie an jhrem Ort ſich ſicher nicht finden lieſſen.
Daß ſie nun abweſend/ deſſen haͤtten ſie rechtmaͤſſige vnd nohttringende Vrſachen.
Was nun inmittels geſetzt vnd beſchloſſen moͤcht werden/ wieder daſſelbe/ als vnkraͤfftig vnd von keinen Wuͤrden/ thaͤten ſie jetzunder vor dem Koͤnig vnd den Staͤnden proteſtiren: Vnterſchrieben von zwoͤlff Biſchoffen.
Dieſe proteſtatio ſchickt der Koͤnig in das Oberhauß/ dieſelben Staͤnde uͤbergabens dem Vnterhauß/ als eine hochwichtige Sach.
Das Vnterhauß ſchloſſe/ Man ſolte dieſe zwoͤlff Biſchoffe der verletzten Majeſtaͤt anklagen/ als welche ſich vnterſtuͤnden/ deß Koͤnigreichs vnd der Parlamenten Fundamental-Geſaͤtze vmbzuwerffen.
Hierauff wurden dieſe zwoͤlff bey eiteler Nacht vor das Parlament geſchlept/ vnd hin vnnd wieder in die Gefaͤngnuß verſteckt.
Vnd dieſes Decret deß Parlaments beſtettigt der Koͤnig zu Cantorbery/ in S.
Auguſtini Abtey/ als er die Koͤnigin naher Douer begleitet.
Hie ſtund ein weit Feld offen/ die Biſchoffe anzuklagen/ wie dann auß allen Ecken deß Koͤnigreichs/ auch auß Schottland geſchehen/ welche es ſonderlich mit dem Land zu thun hatten/ den ſie auch ins Gefaͤngnuß gebracht.
Vnd eben dieſes beeraff auch den Vice Rè, der wurd angeklagt 1. Was die viertzigtauſend Pfund Sterling belangt/ ſey noch nichts eigentlichs erwieſen/ daß die Zeugen noch nicht zur Stelle waͤren: muͤſten doch mit dem gerichtlichen Proceß fortfahren/ zumal man ſie jmmer der Langwuͤrigkeit beſchuldige.
2. Der Graff von Staffort/ hiebevor Vice Ré in Jrꝛland/ hab die Manier gewuſt/ vor ſich vnd andere Edele Mandaten außzubringen/ oder conceſſionen zu erhalten/ krafft deren es jhnen erlaubt war/ die Zeugen auſſerhalb deß Gerichts zu befragen.
Wann er dann den Proceß/ ſo wieder das Geſetz ſtreitet/ gebrauchte/ pflegte er zu den Edelen Beyſitzern deß offentlichen Gerichts zu ſprechen:
Jhnen moͤchte kein ander Ding/ als das geruckte Recht ein Genuͤgen thun.
Doch wuͤrden ſie mehr Gewalt vnd Staͤrcke in dem kleinſten Finger deß Koͤnigs/ als in dem gantzen Corpus Juris finden.
3. Daß er offentlich bey der allergroͤſten Verſamblung deß Koͤnigreichs ſagen doͤrffen/ die Jrꝛlaͤnder waͤren durch Krieg uͤberwunden/ vnd eben deßwegen haͤtten jhre Privilegien gantz keine Krafft mehr.
Ja darumb ſtuͤnden ſie mit all jhrem Vermoͤgen in deß Koͤnigs Willen vnd Macht.
4. Daß er den Graven von Corck nach vnd wieder ſeinen Willen gezwungen/ von einem Proceß abzuſtehen/ noch jhme verſtattet/ von ſeinem Anſehen vnd Ampt zu reden/ mit ſolchen Worten/ er wolte jhn lehren/ daß einer Regierung oder eines Staads Acta mehr gelten als die Geſaͤtz vnd Gerichte.
5. Daß er Sachen/ ſo die gemeine Guͤter betreffen/ in offentlichen Druck kommen laſſen/ vnd in offentlichem Mandat befohlen/ daß niemand eines offentlichen Decrets Macht vnd Krafft in Zweiffel ziehe/ oder einiges Vngehorſambs ſich vermercken lieſſe.
6. Daß deß Herꝛn von Mourt Norrit Proceß ohn einig Fundament deß Rechten oder deß Gerichts verglichen worden.
7. Daß bey Verluſt der gemeinen Guͤttern der Herꝛ von Villen vnd andere/ auß jhrem poſſeſs vnd andern Guͤtern zu jhrem groſſen Schaden verſtoſſen ſeyen.
8. Daß er ſchuldig über deß Herꝛn Cantzlers Proceß/ Gefaͤngnuß vnd Banden Red vnd Antwort zu geben. 9. Deßgleichen auch/ warumb der Graff von Hildaer in Banden kommen/ dieweil er ſein Vermoͤgen vnd poſſeſs nicht wollen herauß geben.
10. Wie auch der von Haubets/ vnd vnterſchiedliche andere Perſonen/ welche man ſo lang gefaͤnglich angehalten/ biß ſie jhre Guͤter dargebotten.
11. Daß er gemacht/ daß ein Mandat außgangen/ darin befohlen/ die gemeine arme Leut/ ſo ſeinem Spruch nicht gehorchen/ zu greiffen/ vnd in Stock zu legen.
12. Daß er die Zoͤlle beſtanden/ vnd nach ſeinem Belieben beſchwert; dahero geſchehen/ daß er ſein Privat-Reichthumb mit groſſem Jaͤhrlichen Einkommen vermehrt/ vnd den dritten/ auch den vierdten Theil der Gütter an ſich gezogen.
13. Daß man keine deß Jrꝛlands eigene Waaren ohn ſeine Bewilligung moͤgen verfuͤhren.
14. Daß er Rechnung thun muͤſſe von dem groſſen Gewinn/ den er vom Taback/ vom Meel/ vom Flachs/ eiſern Haͤfen/ vnd Tabackpfeiffen empfangen/ den er auch durch Verzeihung der Guͤter vnd offentliche Mandaten immer erpreſſet.
15. Daß er die Schiff-Patronen/ vnd den andern fuͤrnembſten Beambten deß Schiffs/ einen Eid/ wie auch nicht weniger den Bootsgeſellen abgenoͤhtiget/ den Vorgeſetzten vnd andern ſeinen Dienern/ die Verzeichnuß der Waaren vnd Guͤter/ im Schiff zu uͤberliefern.
16. Daß er die Jnwohner in Jrꝛland vnter ſeine Herꝛſchafft zu bringen beydes vorgenommen vnd angefangen/ vnd wer vmb dieſer Vrſachen willen das Joch nicht wollen annehmen/ noch Gehorſamb leiſten/ mit Soldaten uͤberlegt.
17. Daß er den allergroͤſten Staͤtten Zoll vnd Zinſen/ ſo vnterſchiedliche vnd groſſe Summen Gelds belauffen/ aufferlegt/ vnd mit gewapneter Macht außgepreſſet/ mehr dann hundert Haͤuſer vertrieben/ weil ſie jhre Guͤtter nicht wollen vorzeigen.
18. Damit er aber die Klagen/ ſo hieruͤber kommen moͤchten/ verhinderte/ den Edeln vnd andern anbefohlen/ ohn ſein Erlaubnuß auß dem Koͤnigreich an keinen andern Ort zu ziehen.
19. Er hat geſtanden/ daß der Koͤnig im Sinn gehabt/ das Heer in Jrꝛland zu ſolchem Stand vnd Geſtalt zu bringen/ damit es ſeinen dreyen Koͤnigreichen zum Exempel ſey.
20. Daß er dem newen Heer/ ſo acht tauſend/ oder mehr Knecht hielte/ der Sold alſobald erlegt/ vnd die Vbung der Religion verſtattet worden.
21. Daß er/ ein tapffern vnd fertigen Sinn nur zu uͤben/ mit den Vnwilligen vmb ein geringe Summ zu zahlen ſich verglichen.
22. Daß er ſie mit abgefaſſtem Eid dahin gehalten/ ſich zu verloben/ daß ſie allen Koͤniglichen Befehlen wolten gebürenden Gehorſamb leiſten:
Daß er die angehorſame vnd Wiederſprechende gefangen geſetzt/ vnd mit Geld geſtrafft/ vnd zwar ſo hoch/ daß er auß etlichen fuͤnfftauſend Pfund erpreſſet: daß er auch mit einem Eid bethewrt/ er wolle die Halßſtarrigen auch mit Blutvergieſſen ſtraffen.
23. Daß er dem Koͤnig den Raht geben/ den getroffenen Frieden zu brechen/ vnd die Schottlaͤnder/ die er Rebellen vnd Verraͤhter nennete/ anzugreiffen.
24. Daß er dem Koͤnig gerahten/ mit Gewalt Geld zu machen.
25. Daß er die Jrꝛlaͤnder bey offentlichem Parlament verſamblet/ den Schottlaͤndern den Krieg anzukuͤnden verreitzt.
26. Er ſolle geſagt haben/ der Koͤnig ſolt von Gott vnd den Menſchen ſehr hoch gehalten werden/ wann er ſeines Rahts/ Geld zu machen/ ſich bedienen wolte/ nachdeme das Parlament in Engelland jhme die begehrte Geldhuͤlff zu leiſten ſich geweigert.
27. Dem Koͤnig rahtet er/ zwoͤlff Geldſtewren zu begehren/ damit der Schiff-Zoll abnehme:
Vnd da jhm ſein Wunſch nicht geriehte/ vnd ein abſchlaͤgige Antwort erhielte/ gab er jhm an die Hand/ das Parlament in Engelland voneinander zu laſſen/ wie auch geſchehen.
28. Zu dem Koͤnig hatte er geſagt/ er moͤge/ was ſeine Regierung/ vnd anders ſo deme anhaͤngig/ wie auch die Geldmittel/ nach Belieben/ wie er nur wolte/ ſetzen/ nachdem jhme vom Parlament dieſes verſagt waͤre; mit dieſem Zuſatz/ er haͤtte in Jrꝛland ein Kriegsheer auff den Beinen/ mit welchem er dieſes Koͤnigreich zum gebuͤhrenden Gehorſamb wieder bringen koͤnte.
29. Dem Koͤnig hat er gerahten/ den Schiffzoll durch rauhe vnd ſtrenge Mittel zu fordern vnd zu erpreſſen.
30. Daß er mit ſeinem Rahtgeben dem Koͤnig eingeblaſen/ hundert tauſend Pfund von der Statt Londen zu entlehnen/ vnd daß er geſagt/ deß Koͤnigs Begehren waͤre kein Genuͤgen geſchehen/ darumb muͤſten die Buͤrger jhr Leben mit jhrem eigenen Gut wieder kauffen/ es werde auch nimmermehr beſſer gehen koͤnnen/ wann nicht etliche vnterden Burgermeiſtern an Galgen vffgehenckt/ vnd andere ins gefaͤngnuß geworffen wuͤrden.
31. Daß er die ſilberne Zaͤhnen/ hundert vnd dreiſſigtauſend Pfund werth/ auß der Muͤntz genommen/ vnd zu einem gefaͤhlichen Stuͤck bißher hinterhalten: indeſſen aber dem Koͤnig gerahten/ kupfern Muͤntz ſchlagen zu laſſen.
32. Er hat offentlich geſagt/ der Koͤnig in Franckreich erforſche durch der Kuraſſierer Fleiß eines jeden Vnterthanen Vermoͤgen/ ſolches zu ſeinem Nutzen nach Belieben einzuziehen/ mit dieſem Vermelden/ Herꝛ Cottington halte dieſe Sach vor ſchwer vnd uͤber die Maſſen nachdencklich.
33. Er hat durch deß Heers vnd der Soldaten Betrohungen ſich zwingen laſſen/ vor einem Jahr in Nort-Engelland Geld außzutheilen.
34. Er allein hat Anlaß geben zu dem Verluſt/ ſo das Koͤnigreich Engelland an der Vbergab New Caſtell gehabt.
Dieſe Vfflagen entſchuldigte der Vice Ré ſo gut er vermocht/ theils mit deß Koͤnigs Befehl vnd ordre, theils mit der vnvmbgaͤnglichen Nohtwendigkeit deß gemeinen Nutzens/ konte aber dem Parlament/ vnd der Execution nicht entgehen/ ob ſchon der Koͤnig ſich verobligirt gehabt/ ſolche nicht zu erſtatten/ das er den- noch endlich thun muͤſſen.
Alſo thoͤt der Vice Ré vor dem Parlament ein ſchoͤne Philoſophiſche Rede/ nachdem er zum Tod verdambt worden/ von der Eitelkeit der zeitlichen Hoheit/ vnd bezeuget/ daß er der Paͤpſtiſchen Religion nimmer zugethan geweſen:
Doch meinten die Puritaner/ er haͤtte etwas kernhafftig von der Seeligkeit/ vnd auß einẽ andern Sack ſollen ſprechen.
Man führt jhn zum Eſchafffaut Tourhill, da redet er Uſſerum, (der Primas Hyberniæ, vñ Biſchoff zu Armach war/ vnd neben andern Predigern jhm folgete) an/ bekennet ſich einen Sohn der Engellaͤndiſchen Kirchen/ wendet ſich zu dem Vmbſtand/ betet laut vnd heimlich/ zog ſeine obere Kleider ab/ als wann er (wie er ſagt) ſonſten ſchlaffen wolt liegen/ ſtreicht das lange Haar zuruck/ vnd ſetzt jhm ſelbſt ein weiſſe Haube auff/ fragt/ wo iſt dann der Mann/ der mir dieſen letzten Dienſt thun ſoll? rufft jhm zu mir.
Verziehe jhm vnd allen Menſchen/ ſiel vor dem Ploch auff die Knie/ betet abermal mit zweyen Predigern/ verſucht ſich erſt auff das Bloch zu legen/ vnd gab zum andern mal ein Zeichen mit den außgereckten Haͤnden; da wurd in einem Streich der Kopff vom Rumff/ vnd die Seel vom Leib geſchmiſſen: Den Kopff faſſt der Scharffrichter/ zeigt jhn dem Volck/ vnd ruffte mit lauter Stimm/ Gott bewahre den Koͤnig.
Man wolte insgemein dafuͤr halten/ das Parlament haͤte ſein jus gladii allein ſolenniſiren/ vnd wieder in den Schwang bringen wollen/ war aber weit gefehlt/ wie das 45. vnd 49. Jahr bezeugen werden.
Vnd was iſt diß fuͤr ein wunderſeltzamer Handel/ daß ein ſo fuͤrtrefflicher Kopff/ als der Vice Ré, der Jrꝛland/ das zuvor koſtbar geweſen/ nutzbar gemacht/ nicht vmb ſeiner eigenen Ehre/ ſondern vmb deß Koͤnigs Hoheit willen/ Ehr vnd Leben verlohren?
Das Vnthier Raiſon d’ Eſtat vntertruckt alle geiſt- vnd weltliche Geſaͤtz/ achtet weder GOtt noch der Welt.
Wer den Potentaten von der Vnterthanen Privilegien viel beybringt/ kan jhr Ohr nicht lang behalten; wer aber vom Nutzen vnd von der abſoluten Hoheit was verſteht/ wann es nur ins Aug kombt/ vnd vmb etwas die Fauſt fuͤllet/ es gereiche gleich zu doppeltem Schaden hernach/ oder endlichem Verderben/ der iſt der beſte Hahn im Korbe.
Es verſtehen ja die Schulerjungen auß den Niederlaͤndiſchen Hiſtorien/ daß deß Duca de Alba Goldquelle eines Armens dick gantz verſiegen/ vnd den Koͤnig ſo viel Millionen auß andern Landen gekoſtet/ auch arm gemacht/ vnd in Schulden geſtuͤrtzet.
Vnd wolernt man die Regierkunſt? weder auß den Buͤchern/ das doch billich ſeyn ſolte/ noch auß der Weiſen Geſpraͤch/ nur allein auß eigenem Hirn vnd phantaſtiſchem Vorſatz/ dahin alle newe vnd alte Politiſche Schrifften ſich reimen/ oder hingegen ſtraffbar ſeyn müſſen.
Bekant/ daß die Fuͤrſten liberal ſeynd/ Privilegien zu ertheilen/ wann ſie was noͤhtig/ aber gantz begierig/ jhrer Voreltern vnd eigene vergebene Freyheiten zu ſchmaͤhlern vnd vffzuheben/ nicht eben vmb eignen Nutzens willen/ welchen jhre Raͤhte ſuchen/ ſondern von einer eingebildeten Hoheit wegen/ daß alles nach jhrem Wunſch vnd Wincken gehen ſolle/ ohn einiges Wiederſprechen: Solten ſie auch gleich wieder die bekantliche Erbarkeit/ wieder jhr eigen Gewiſſen handeln: wie die Gefchicht bey Q Curtio bezeuget.
Wann es dann einmal heiſſt/ quod libet, licet, deß Koͤnigs Will iſt das hoͤchſte Geſaͤtz.
So muß in das grauſame Laſter der beleidigten Majeſtaͤt fallen/ wer nur den Mund auffthut/ vnd der vralten Geſaͤtz gedencket.
Sejanus vnter Tiberio kan manche ſchoͤne lection geben:
Haͤtte Biron an jhn gedacht/ waͤre er ſeiner ſelbſt nicht vergeſſen.
Der gantze Handel lieff in Engelland wiedereinander/ dieweil ſich viel wiederwaͤrtige Abſehen verborgen hielten.
Der Koͤnig ließ ſich einbilden/ er koͤnte die Biſchoffe dem Parlament an den Halß werffen/ vnd vnter dieſer Partheyen Gezaͤnck eine abſolute Hoheit erhalten.
Dann kein Biſchoff jhm wuͤrde abfallen/ zumal er ſolche Wuͤrde nach Belieben vergab/ vnd viel newe Creaturen auß nichts machte/ dergleichen Laud ſelbſten geweſen/ Wohlgaw/ wie man außgeben will/ ein Stallbub in der Herberg.
So hoffeten die Biſchoffe/ den Koͤnig zwar groß/ ſich aber noch groͤſſer zu machen/ nach dem Exempel Sylveſtri I. vnd Hildebrandi.
Das Parlament aber gedachte die vralte Freyheiten beydes zu erhalten/ vnd die Briefe vnverloͤchert zu bewahren/ vñ auch ein mehres zu erlangen:
Sonderlich aber den Koͤnig wieder in die Schrancken zu bringen.
Wie es aber allenthalben gefehlet/ vnd wiederſinniſch abgeloffen/ werden wir bey deß Ertzbiſchoffs von Canterobery/ wie auch deß Koͤnigs ſchmaͤhlichen Tod zu vernehmen haben.
Der 6. Diſcurß.
Warumb der Frantzoß Perpignan erobert.
Wie der Cardinal Richelieu geſtorben.
Von der Stadt Roſchell/ vnd der Vnruhe bey Hoff in Franckreich.
Von dem Parlament in Engelland.
Von Lamboy vnd Wildenſtein.
Wie Torſtenſohn zwey Treffen erhalten/ vnd Olmuͤtz einbekommen:
Die alte Koͤnigin in Franckreich geſtorben.
Treffen bey Rocroy: Diedenhoven.
Graff Guebrian vnd Duͤttlingen.
Freyberg vnd Bruͤnn.
Der Spanier Verluſt in Braband.
GLeichwie ein Schiff-Patron auff dem weiten Meer/ bey einfallendem Sturmwetter/ ſeine Segel niederlegt/ vnd ſich dem Gluͤck uͤbergibt/ auch vor keinen Klippen befahret; aber die groͤſſte Noht an dem Land ſiehet/ vnd deßwegen alle Witz vnd Kunſt alsdenn allererſt muß blicken laſſen: Alſo gehts vns bey dieſem Kriegsweſen/ ehe wir zu Fried vnd Ruhe gelangen/ ſonderlich in dieſem 1642.
Jahr.
Dann es hatten die Frantzoſen ſehr gluͤcklichen Fortgang in Catalonien/ eroberten Colieure, Argilliere, vnd endlich die Haupt- Veſtung Perpignana, vor welcher ſie 99. Jahr verfloſſen vnd vnverrichter Sachen abziehen muͤſſen/ vnd erhielten zu Land ein Treffen/ wieder deß Hertzogen von Cordona Sohn/ ob ſie gleich nicht viel zur See gewonnen bey Barcellonna.
Hie war ſich zu verwundern/ daß der Koͤnig in Franckreich perſoͤnlich der Belaͤgerung Perpignan beygewohnet; daſelbſt einen Anſchlag vff das Laͤger vnd vff ſeine Perſon zwar nicht angangen/ aber ſolche Monarchen vnterrichtet/ auff das Hauptweſen zu ſehen/ vnd das Centrum zu beſitzen/ auß welchem man gleichlingen an alle Ende deß Vmbkreiſſes kan gelangen.
Dann im Kriegweſen iſt aller Betrug erlaubt/ auch vor die hoͤchſte Klugheit geachtet.
Darumb auch die Spartaner einen Ochſen/ wann ſie etwas durch Liſt erhalten/ vnd nur einen Hahn opfferten/ wann Gewalt vorgangen.
Vnd warumb ſolten die Athenienſer eine Nachteul in jhrem Stattwappen führen wollen/ als nur dadurch anzudeuten/ daß die Fuͤrſichtigkeit jhr Regiment vnd Statt bewahret/ auch der Feind verdeckte Anſchlaͤge ergruͤndet.
Eins aber ſchiene zumal frembd/ daß Spanien ein ſolche Macht diſſeit deß Gebuͤrgs geſehen/ die Belaͤgerung einer ſo namhafften/ ja vnvergleichlichen Veſtung (ſowol als Breyſach am Rhein) nicht vffgeſchlagen/ vnd ſich ein ſo boͤſen Dorn tieff in den Fuß laſſen einſchlagen.
Es hatten ja auß allen vnd jeden Provintzen/ Landen vnd Koͤnigreichen nicht Kriegsvoͤlcker/ ſondern Armeen ſollen herbeyfliegen/ wie die Staaren vnd Rettung thun.
Aber die Portugieſen verurſachten/ daß die Spaniſche Macht ſich trennete; die Hollaͤnder griffen vmb ſich; die andere Laͤnder waren erſchoͤpfft vnd ſchwuͤrig; die Gelder konte man nicht auffbringen/ ſo mangelte es auch an Mannſchafft/ die mehrern Theil nach den Jndien auß Luſt oder Hoffnung deß Gewinns/ auch viel durch Zwang/ gezogen waren.
Vnd hie triumphirte Richelieu/ daß er ſeinem Feind zu Hauß ſolches/ Fewr angezuͤndet haͤtte/ das nun leicht in ſeiner Flamm waͤre zu vnterhalten.
Jn Jtalien gab es nichts ſonderliches/ als daß der Hertzog von Bullion in Arreſt genommen worden/ wegen ſeiner Correſpondentzen mit Spanien/ vnd dem gebliebenen Graven von Soiſſons: welcher aber mit der Zeit zu allem Genuͤgen wird außſchlagen/ viel beſſer/ als bey beyden Herꝛn von S.
Marck vnd von Thon/ die jhre Koͤpff zu Lion vff einem Geruͤſte muͤſſen laſſen.
Der Papſt konte den Hertzog von Parma nicht zum Vergleich bringen/ vnd beveſtigt Rom zum allermuͤglichſten/ als Tortona, vnd andere Ort mehr in der Frantzoſen Haͤnde uͤbergangen: beſorgte ſich auch eines newen Vnweſens/ weil alle Waſſer vnd Stroͤme/ ſonderlich der Poo/ vnglaͤublich angeloffen/ alles uͤberſchwemmet/ vnd vnſaͤglichen Schaden/ auch in groſſen Staͤtten vnd veſten Platzen gethan.
Dergleichen ſchaͤdliche Gewaͤſſer es auch zu Anfang deß folgenden Jahrs in Teutſchland allenthalben geben.
Doch ſolte dem Frantzoſen das gute Gluͤck nicht immer lachen/ noch die Sonne ohn Wolcken ſcheinen.
Dann ob ſchon die Spanier an Eſcluſe ein ſchaͤdlichen Verſuch gethan/ eroberten ſie doch Baſſee, vnd ſchlugen die Frautzoſen bey Caſtelet, vnd theilten an der Maſe gute Stoͤß auß/ wiewol nicht ohn ein blawes Aug.
So gieng der Krieg auff Hollendiſcher Seiten etwas ſchlaͤfferig daher/ weil man lieber den abgematteten Spanier zum Nachbarn/ als den hochtrabenden Frantzoſen/ oder vielmehr jenen/ als eine Stang zwiſchen zwey vnruhigen Pferden leiden wollen:
Zumal auch Spanien groſſe Hoffnung hatte/ es würde das Engellaͤndiſche Vnweſen die Hollaͤndiſche Macht entweder uͤber Meer ziehen/ oder doch ſpalten:
Wie dann Brederod dem Beuerwerth deßwegen ein ſchweren Backenſtreich angezogen/ als deß Printzen von Vranien Parthey dahin inclinirte.
Doch war immerzu groſſer Gewinn bey Franckreich/ darumb auch die Koͤnigin ein Engelbild von dichtem Silber/ zwoͤlffhundert Pfund/ vnd ein Jeſusbild von drithalb hundert Pfund purem Goldes/ nach Loretto verordnet vnd geſandt.
Allein muſte der Cardinal Richelieu/ ſo alle dieſe Haͤndel/ in welchen Franckreich nun etliche Jahr ſich eingeflochten/ entweder vnterhalten/ oder angeſponnen/ die Schuld der Natur bezahlen.
Deſſen Geſchlecht findet ſich in Poictou, ſchon vor fuͤnffthalb hundert Jahren/ auch mit Koͤniglich.
Heurahten gezieret.
Sein Großvatter lebte nicht lang/ wie deſſelben beyde Bruͤder/ deren der eine in Bemond blieben/ der ander zu Tours Koͤniglicher Verwalter geweſen.
Sein Vatter hielt veſt bey Henrico III. vnd befand ſich ſtets vmb Henric.
IV. wie er dañ auch in der Belaͤgerung Pariß geſtorben.
Dieſer wurd gebohren Anno 1585. erlangt den Cardinalshut vor der Zeit/ nemblich Anno 1607.
Er thaͤt auff dem Staͤnd-Tag Anno 1614. den Vortrag/ vnd bewegt den Koͤnig dahin/ daß er Anno 1620. die Verſicherungs-Staͤtte den Hugonotten wieder abforderte/ vnd deßwegen ein ſchweren Krieg anfienge/ innerhalb zweyer Jahren uͤber anderthalb hundert Staͤtte/ vnd mehr dann ſechshundert Voͤlcker bezwungen/ daß den Hugonotten nichts als Montauoban vnd Roſchell uͤbrig geblieben: trennete jhre Haͤupter/ welche waren der von Rohan vnd von Buillion/ vnd hinterhielt beydes die Hollaͤnder vnd den Koͤnig in Engelland/ jhnen gar keine/ oder doch ſchwache vnd ſchaͤdliche Huͤlffe zu leiſten.
Woher aber ſolcher Krieg entſtanden/ iſt leicht zu erachten/ wann man gedenckt/ wie die Abtruͤnnige in Franckreich durch eigene vnd frembde Mittel den regierenden Koͤnigen die Freyheit jhrer Religion/ vnd dann etliche fuͤrnehme Plaͤtz zu derſelben Verſicherung abgetrungen; hernach uͤbermuͤtig worden/ vnd ſich ſchier gar außhalfftern wollen: Sonderlich die Handelſtatt Roſchell an der See/ wegen jhrer Trew vnnd erhaltenen Privilegien.
Dann als ſie Anno 1372. ſich von der Cron Franckreich durch die geſchehene Tractaten/ deß gefangenen Koͤnigs Freyheit wieder zu erlangen/ nicht wollen abreiſſen/ noch den Engellaͤndern einraumen laſſen/ wurd ſie von den Koͤnigen nur deſtomehr geliebet.
Anno 1542. erzeugte ſich Franciſcus I. jhr ein guͤtiger Vatter/ vnd uͤberſahe dem geuͤbten Muhtwillen.
Anno 1568. fiel ſie vom Roͤmiſchen Stuhl/ vnd ehrete den Koͤnig von der Zeit an/ mit ſelbſtgeſetzter Maß:
Darumb Carolus IX. Anno 1572. eine Kriegsmacht darfuͤr gefuͤhrt/ welche aber Henrico III. zu der Polniſchen Cron zu helffen/ ſie in jhrem Thun gelaſſen: biß Henricus IV. Anno 1599. vbergroſſe Freyheiten jhr verſtattet/ dardurch Anno 1620. der Religions-Krieg in Franckreich ſich angeſponnen/ in welchem der Koͤnig in der Religion nichts geaͤndert/ ſondern nur den gebuͤhrlichen Gehorſamb geſucht.
Darumb auch der Hugonotten Gemuͤter gantz getrennt geweſen/ indeme etliche meinten/ man muͤſte ſich als Vnterthanen gegen dem Koͤnig bezeugen/ zumal derſelbe die Religion nicht anfechtete/ vnd den Außgang Gott befehlen:
Andere aber vorgaben/ das waͤre Gott verſucht/ wann man die ſo thewr erworbene Verſicherungen vnd Staͤtte ohne Noht ließ fahren.
Dieweil nun Roſchell der Hugonotten euſſerſte Nohtflucht war/ vnd alſo gelegen/ daß frembde Huͤlff wol moͤgen beykommen/ bracht es Richelieu dahin/ daß die Statt zu Land hart belaͤgert/ vnd der Hafen kuͤnſtlicher Weiſe/ mit einer eiſern Ketten/ auch auff beyden Seiten mit ſtarcken Schantzen vnd Bollwercken beſchloſſen worden/ biß der bittere Hunger die Waffen auß den Haͤnden/ vnd den Hochmut auß dem Hertzen geriſſen/ auch dem Koͤnig die Schluͤſſel Anno 1628. entgegen gebracht hat.
Hierauff ergab ſich Montauban ohn groſſe Muͤhe/ vnd verſchwand dieſe ſtarcke Parthey der Hugonotten im Koͤnigreich/ nicht zwar die Religion/ ſondern die Empoͤrungen belangend.
Dann weil Richelieu/ als ein tieffſinniger Politicus/ wol geſehen/ daß die Gemuͤter nimmer ruhen wuͤrden/ ſie haͤtten dann die Freyheit deß Gewiſſens/ hielt er nicht vor rahtſam/ ſein Vatterland in eine Niederlaͤndiſche ewige Zerruͤttung zu ſetzen; Zumal auch ſonſten alle ſeine Anſchlaͤge von auſſen ſolten verſchwunden ſeyn.
Der Hertzog von Rohan gieng auß dem Trauff vnd Regen/ ſetzt ſich zu Venedig/ kam wieder zu Genaden/ vnd dienet dem Koͤnig in der Schweitz- vnd Grawbuͤnten/ auſſerhalb deß Koͤnigreichs/ entweder etwas ruͤhmliches zu gewinnen/ oder ſein Leben/ vnd zugleich ſeine vorgefuͤhrte Anſchlaͤge zu ſchlieſſen.
Der Hertzog von Buillion/ der ſich bey Hoff vnd bey den Hugonotten ſuchte groß zu machen/ vnd deßwegen auff beyden Achſeln truge/ hielt es endlich gar mit dem Koͤnig/ wie auch alle andere Hugonotten/ die einen ſonderlichen Eifer zu deſſelben Dienſten ſehen lieſſen/ nachdeme die Freyheit jhres Gewiſſens/ vnd auch die Predigt zu Charenton bey Pariß jhnen zugeſagt vnd wůrcklich erhalten worden.
Vnd dieſer Streich/ ein ſo ſtarcke Parthey in dem Koͤnigreich zu daͤmpffen/ auch den Malcontenten ſolche zu benehmen/ gefiel zwar der Cleriſey gar vbel/ verurſacht aber innerliche Ruhe.
Dieweil nun die Frantzoſen hitziges Gebluͤts/ vnd Mercurialiſcher Natur ſind/ die nimmer ruhen koͤnnen/ ergrieff Richelieu das Mantuaniſche Weſen/ dem Hertzogen von Niuers zum beſten/ wieder das Hauß Oeſterreich vnd den Saphoyer: daran ſich dann die Grawbuͤnteriſche Vnruhe anhaͤngig befunden.
Zog ſelbſt uͤber das Gebuͤrg/ vnd erwieſe/ daß er vff beyde Saͤttel gerecht waͤre/ die Kirch zu regieren/ vnd eine Kriegsmacht zu fuͤhren.
Vnd weil die Koͤnigliche Fraw Mutter verſpuͤhrte/ daß der regierende Koͤnig durch den Richelieu/ jhren geweſenen Diener/ den ſie auch ſo fern befoͤrdert/ von jhr ſein Gemuͤht abgewendet/ vnd eigenes Sinnes regieren wollen; gedachte ſie den Hertzogen von Orleans/ jhren zweyten Sohn/ vmb etwas herfuͤr zu ziehen/ zu Bruͤſſel vnd Nancy einig Huͤlff zu machen/ damit ſie im Fall der Noht wiſſete wohinauß/ oder den regierenden Koͤnig wieder zu jhr zu lencken.
Bey welchen Hof-Boſſen Richelieu den erfahrnen Politicum geſpielet/ vñ bey beyden Partheyen Gunſt erhalten/ indeme er das verworrene wiſſen außeinander zu leſen; die hitzige Haͤpter manchmal laſſen wieder ein Poſten lauffen/ vnd hernach denſelben auß dem Wege geraumet/ vnd gewißlich der Koͤniglichen Gemuͤter Zuneigungen/ wie ein kollerendes Pferd/ bald mit langem/ bald mit kurtzem Zaum regieret/ daß auch der Mißgunſt ſelbſt jhme nicht moͤgen beykommen.
Alſo bracht er den Hertzog von Orleans jedesmal wieder bey dem Koͤnig zu Gnaden; wird aber bey der Poſteritaͤt ſchwerlich verantworten koͤnnen/ daß er das vralte Geſchlecht der Momorancy durch Henckers-Schwert vff einem Geruͤſte/ in dem letzten Mannsbild vnd Stamm/ mit einem Streich vertilget/ vnd von Grund vmbgehawen/ dieweil derſelbe letzte Herꝛ es mit dem Hertzogen von Orleans pflegte zu halten; Wie dann nichts gemeiners iſt/ als daß ein jeder ein Apoſtel bey Hoff ſucht/ an den er ſich mit Gut vn Blut hange/ vnd in deſſen Schiff er Heil vnd Vnheil/ Wolfahrt vnd Vntergang ſetze.
Noch hatte er das Gluͤck/ daß der Koͤnig das Hertzogthumb Lothringen ſo ſchleunig einbekommen/ vnd zum Gehorſamb gebracht/ ſeinem Koͤnigreich dardurch ein Vormaur/ vnd Spanien mit Vnterbrechung der Correſpondentz-Lini/ vnd Abfuͤhrung der Voͤlcker/ ein mercklich Hindernuß gelegt.
Vnd weil die Ammiralſchafft einen groſſen Gewalt/ der zu newen Haͤndeln zuvor Anlaß gegeben/ mit ſich fuͤhrete/ hat Richelieu daſſelbige Ambt vffheben laſſen/ vnd hingegen die Anfahrten wol verwahrt/ auch den obigen Gewalt/ wie ein ſtarcken Strom in viel kleine Waſſer/ vnter viel Perſonen zertheilt.
Aber hierin beſtehet ein groſſe Frag/ ob er ſeinem Koͤnig nach dem Gewiſſen/ oder noch dem Nutzen wollen rahten.
Dann wann das erſte vorſtreicht/ haͤtte er das Hauß Oeſterreich nicht ſollen hindern/ die Ketzer zu daͤmpffen/ vnd wieder zu dem Schooß der Roͤmiſchen Kirchen zu bringen; demnach kein Buͤndnuß mit den Hellaͤndern oder Schweden machen.
Wann aber der Nutzen obenan ſteht/ haͤtte er wol gethan/ daß er den Krieg auff frembden Boden verſetzt/ ſeine Graͤntzen erweitert/ vnd allenthalben einen groſſen Nahmen erworben.
Es werden dieſe Zeiten ein ſonderlich Gemerck von Richelieu in die Chronicken bringen/ daß nemblich der Neid nicht allemal uͤber die Vorſichtigkeit herꝛſchet/ vnd mit dieſem Exempel erweiſen/ daß eines Monarchen Mignon wol kan einen andern Außgang erlangen/ als Sejanus vnter Tiberio.
Doch erweiſet ſich dieſes Cardinals Trew gegen dem Vatterland euch bey vnd nach ſeinem Abſterben.
Dann als der Koͤnig jhn zum allerletzten beſuchte/ befahl er jhm den Cardinal Mazarini/ Chauigny vnd Noyers:
Starb im 56. Jahr ſeines Alters/ hinterließ 60. Millionen Baarſchafft/ Frantzoͤſiſcher Muͤntz/ ſo er in 20. Jahren zuſammen geſpahret.
Krafft ſeines Teſtaments erhielt der Marggraff von Pontecurlay das Hertzogthumb Richelieu/ mit dem Gubernament Brouage:
Der von Brezé das Hertzogthumb Fronſac, mit hundert tauſend Pfund jaͤhrlichen Einkommens:
Die Princeſſin von Eſquillone das herꝛliche Schloß Ruelliane, mit 50000.
Pfund Einkommens: Der von Pleſſis Chinee 20000.
Cronen jaͤhrlichen.
Der Koͤnig erhielt den Pallaſt/ ſeine Cantzley/ Silbergeſchirꝛ/ ein ſehr groſſen Demant/ vff zweymal hundert tauſend Francken geſchaͤtzt/ neben fuͤnffhundert tauſend Cronen Baarſchafft:
Der aͤltere Koͤnigliche Printz/ die Bibliotheck/ vff fuͤnfftzig tauſend Cronen geſchaͤtzt:
Jeder Soldat ſeiner Guardie zwo Cronen: vnd alle ſeine Aembter vnd beneficia in deß Koͤnigs freyer diſpoſition: mit weit anderm Außgang/ als in Engelland bey dem Vice Ré auß Jrꝛland.
So wunderſam iſt das Gluͤck in ſeinem Lauff vnd Auffenthalt.
Dann in Engelland hielt ſich das Parlament veſt beyſammen/ vnd begehrt an den Koͤnig/ daß er im Land bliebe/ vnd nicht zu den Jrren zoͤge:
Da jhr Erinnern nichts helffen wollen/ ließ man den Koͤnig nicht mehr in die veſte Ort/ namentlich in Hull:
Darumb auch die Verbitterung nur deſto groͤſſer worden/ alſo/ daß der Koͤnig deß Parlaments Geſandten zu Jorck rauh angefahren/ vnd auß der Statt verwieſen/ vnd ein new/ oder neben Parlament niedergeſetzt.
Welches zu Londen man ſo hoch empfunden/ ſonderlich als kundbar worden/ wie die Koͤnigin deß Lands Kleynodien vmb zweymal hundert tauſend Pfund Sterling verſetzt/ daß ſie nachmaln die Reyſe nach Jrꝛland beweglich wiederrahten/ Hull beveveſtigt/ ein new Siegel gemacht/ Voͤlcker zu Feld gefuͤhrt/ vnd dem Koͤnig ein Schlacht geliefert/ in welcher ſie obgeſieget/ weil die Koͤnigiſchen nach erſterhaltenem Sieg in die Bagages gefallen/ vnd zum Streit verſtreuet waren.
Jnzwiſchen verſuchte man einigen Vergleich zu treffen; aber alles vmbſonſt/ weil der Koͤnig nicht wolte mit ſeinen Soͤhnen nach Londen kommen/ noch auch die beklagte Raͤhte dem Parlament zu verurtheilen ſtellen/ maſſen an jhn ernſtlich begehrt worden.
Aber in Ober-Teutſchland wuͤrffelte es ſich/ wie ſchier jede Jahr/ wunderlich uͤbereinander.
Die Weinmariſche vnd Heſſiſche Voͤlcker hatten die Wetteraw außgezehrt/ giengen mit Vorſchub der Hollaͤnder bey Weſel über den Rhein/ thaͤten ohnfern Coͤlln ein hartes Treffen mit Lamboy vnd Merci/ welche beyde Genelen ſie gefangen bekom̃en; eroberten Neuß/ Kempen vnd andere Ort/ verurſachten groſſes Flehen im Land/ vnd jagten der Beſatzung zu Kalkar ein ſchoͤnes Wild ins Garn an ſolchen Guͤttern; zogen aber vor Lechnick den kuͤrtzern/ als Hatzfeld vnd die Bayriſche Voͤlcker vff ſie angeſtrichen kamen/ vnd ein vnd ander Ort/ ſonderlich Deuren wieder eroberten.
Jndeſſen ſpatzirte Koͤnigsmarck herumb/ wie ein Raubvogel vnd entſetzt das veſte Hauß Manßfeld.
Aber mit Wildenſtein ſpielte das Glück/ vmb zu weiſen/ daß ein jeder fleiſſig wachen/ vnd ſeiner Schantz warnehmen ſolle.
Bekant/ daß daſſelbe Schloß vff ſolcher Klippe liegt/ daß vnmenſchlich hineinzukommen/ wann die Fallbruͤcke uͤber eine vngeheure Tieffe vff gezogen/ vnd ſonſten mit Maulfutter der Ort verwahrt iſt.
Darumb auch ein vnglaublicher Schatz von Kirchen-Ornat vnd Particular-Guͤtern ſich darin befunden/ als legen ſie dort einem Heiligen im Schoß.
Fuͤnff Waghaͤlſe auß Hohentwiel legten ſich in den Miſt/ daß man jhrer nicht kont gewahr werven/ nachdem ſie ein wenig Brandwein bey dem alten Muͤtterlein getruncken/ vnd von jhr gewiſſe Kundſchafft vnvermerckt vernom̃en/ daß der Commendant pflegt herunter in die Meß zu gehen/ vnd die auffziehende Bruͤck deß Pfoͤrtners Weib zu vertrawen; Alſo eroberten ſie den Ort/ vnd beſetzten jhn.
Weil aber keine Huͤlff von Hohentwiel bey Zeiten ankommen moͤgen/ vnd der eingelegte Commendant Mangel am Hertzen/ wegen vffſtoſſender Trohworten empfunden/ muſte der Ort wieder übergehen/ vnd konte keines wegs extentirt werden.
Alſo hat mancher ein Traum/ er eſſe ſich ſatt/ vnd iſt doch hungerig/ wann er auffwachet.
Das Schwediſche Hauptweſen begunte ſich nach der Schleſi zu ziehen/ indeme der Hertzog von Sachſen Lawenburg den Stalhanſen in die Enge thaͤt/ darumb Torſtenſohn durch Sachſen vnd die Laußnitz ſich dahin zoge/ vbele Warzeichen ſeines Durchreyſens hinterlaſſend.
Er uͤbermeiſtert Groß Glogaw/ vnd ſchlug den von Lawenburg auff das Haupt/ (allda er toͤdlich verwundet vnd gefangen worden/ auch endlich in groſſer Vngedult geſtorben) vnd erobert Neuß: trang durch/ ſchreckt Olmuͤtz in Maͤhren zur Vbergab/ verſucht ſich vergeblich an Brieg/ macht die Kayſeriſchen jrꝛ/ wo er den Kopff hinſtrecken wuͤrde/ nahm die Sittaw ein/ gieng nach der Elbe/ legt ſich vor Leipzig/ thaͤt ein hartes Treffen mit den Kayſeriſchen/ ſieng die zween Generalen/ den Graven von Soys, vnnd den Freyherꝛn von Fernemont/ erlegt den Freyherꝛn von Soys, buͤſſt ein zween Generaln/ Lili Hoeck vnnd Schlangen/ ruckt wieder vor Leipzig/ vnd hatte Muͤhe Statt vnd Schloß zu gewinnen; Darnach gieng er in Meixen.
Diß Treffen koſtet den Oberſt Madlo zu Wien ſeinen Degen vnd Ehr/ vnd muſte ſein Regiment zum Galgen ſehen zehen den/ weil er kein Kriegs devor gethan/ auch endlich mit du Four zu Prag Kopffs kuͤrtzer worden.
Ein Ding kam dem Kayſerlichen Hof hiebey zu gut/ daß ein zwantzigjaͤhriger Fried mit den Tuͤrcken zu Griechiſch Weiſſenburg geſchloſſen ward.
Jm uͤbrigen/ wurden Jean de Werth vnd Guſtavus Horn gegeneinander außgewechſelt/ vnd jeder wieder auff freyen Fuß geſtellet.
Jn Schweden verlohr de la Garde, Ammiral/ ſein Geſicht; darumb gab er das Ambt auff/ vnd machte dem Kag Platz.
Jm folgenden 1643.
Jahr iſt nachdencklich/ daß die Koͤnigin in Engelland mit Kriegsruͤſtung auß den Niederlanden iſt uͤberkommen/ deß Parlaments General/ Graff von Eſſex/ die Koͤnigiſchen geſchlagen/ die Capuciner auß der Jnſul verbannt/ vnd nach Franckreich geführt/ Zu Londen der Schottiſche Bund/ die Religion/ die Fundamental-Gefaͤtz/ deß Koͤnigs vnd ſeiner Kinder Perſonen vnd Hoheit wieder die Papiſten zu verfechten/ offentlich angenommen vnd beſchworen worden.
Jn Jtalien ſchlugen die Florentiner die Paͤpſtiſche Voͤlcker/ vnd wurden bald mit gleicher Muͤntz vnnd rohten Kappen bezahlt:
Doch erobert der Frantzoß Trino vnd Ponteſtura, vnd der Spanier Tortona.
Jn Spanien gab es vngluͤckliche Verraͤhtereyen/ als zu Lißbonna/ da der Secretarius Frantz von Lucena, ſiebentzig Jahr alt/ den Kopff verlohren:
Wie es dann denen zu Tarragona, die ſich dem Frantzoſen wollen ergeben; auch nicht denen zu Barcellonna/ ſo derſelben muͤde waren/ nicht hat wollen gelingen/ auſſerhalb daß Monſon den Frantzoſen abgieng/ ob ſie ſchon zu Waſſer mit fechten/ ſtreiffen/ beuten vnd einfallen gut Gluͤck hatten.
Aber in Franckreich ſelbſt erwartet man einer groſſen Veraͤnderung/ als Ludovicus XIII. den 14.
May dieſe Welt geſegnete/ eben deß Monats/ deß Tags vnd der Stunden/ als vor 33. Jahren ſein Herꝛ Vatter Henricus IV. von Frantz Ravalliack war in der Gutſch erſtochen worden.
Jm Teſtament hatte er verordnet/ zu ſeines Daulphins oder aͤlteſten Printzen Vormuͤndern/ vnd deß Koͤnigreichs Verwaltern die Koͤnigin/ vnd den Hertzogen von Orleans ſeinen Bruder; zu Beyſitzern vnd Raͤhten den Printzen von Condé, den Cardinal Mazarini/ den Cantzlar/ den Schatzmeiſter Butler/ vnd den Herꝛn von Chauigny.
Dieweil nun der Hertzog von Orleans zum fuͤnfften mal von dem Koͤniglichen Hof außgeſetzet/ vnd fuͤnff mal wieder Verſoͤhnung erlangt hatte/ verwundert ſich einer vnd der ander/ warumb jhme der hoͤchſte Gewalt waͤre beygelegt.
Es verſpuͤhrten aber die Klugen/ daß der Koͤnig Seel. ſeinen Bruder mit ſolchem Laſt wollen belegen/ den er vmb ſeines eigenen intereſſe willen vffrichtig tragen ſolte/ oder ſich alles ſeines habenden Rechtens zu der Cron verluſtigt machen koͤnte.
Gleichwol gab es keine Enderung/ wie etwan allenthalben/ vnd mehr dann nirgends bey den Frantzoſen zu geſchehen pflegt/ ob ſchon der fürnembſte Director, vnd der Koͤnig ſelbſt/ mit Tod abgangen.
Dann als die Spanier mit groſſer Macht uͤber die Graͤntzen zogen/ lieff jederman dem Hertzogen von Anguien, deß Printzen von Conde Sohn/ zu: der erhielt ein zumal anſehnliches Treffen bey Rocroy, vnd ſchwaͤchet die Spaniſche Macht uͤber die maſſen/ belaͤgert vnd erobert durch vnſaͤglichen Ernſt die Veſtung Diedenhoven an der Moſel/ ließ ſich bey der Weinmariſchen Armee ſehen/ vnd vernahm ſehr gern/ daß Franckreich vnd Schweden ſich biß auff wiederbrachten guten Frieden miteinander verbunden.
Welcher Geſtalt dann Franckreich bey der vorigen Tablatur blieb/ auſſerhalb daß man im Land mit deß Mazarini als eines Sicilianers vnd frembden Regierung nicht wollen zufrieden ſeyn/ vnd jhn geſucht heimlich auß dem Mittel zu raumen.
Der Graff Guebrian fůrte die Weinmariſche Armee/ ſo von Frantzoſen verſtaͤrckt war/ vnd ſucht die gute Quartier in Francken/ allda jhm Jean de Werth immer auff den Dienſt thaͤt warten:
Wie dann auch endlich bey Tuͤbingen geſchehen/ darumb er ſich in die Marggravſchafft Baden gelegt/ vnd die Heſſen von ſich gelaſſen/ die ohnfern von Heydelberg deß Hertzogen von Lothringen Bagage erhaſcht/ vnd zu jhrer Haupt-Armee gangen/ den von Luttersheim in Weſtphalen zu daͤmpffen.
Dadurch ſie abermal Lufft bekommen/ in das Coͤllniſche zu gehen.
Aber Guebrian macht ſich an Rohtweil mit Schaden/ empfieng eine toͤdliche Wund an den Elnbogen/ vnd verurſacht/ daß der Hertzog von Anguien newen ſecours heran bracht/ auch bald mit ſeinem Comitat wieder nach Franckreich gezogen.
Die allzugroſſe Sicherheit der Weinmariſchen verſpielt jhnen erſtlich 4. Regimenter/ darnach die Statt Rohtweil/ vñ endlich jhre beſte Voͤlcker vnd hoͤchſte Officirer/ ſambt allem Geſchuͤtz/ zu Duͤtlingen an der Donaw/ als Kayſeriſche/ Bayriſche vnd Lothringiſche Voͤlcker in Stille zuſammen gezogen/ bey Schneelufft vnd Dufft uͤber ein zumal engen Paß gangen/ vnd die Eyer mit dem Neſt auffgerafft.
Dergleichen Vberſehens nicht bald in einiger Hiſtori zu finden.
Koͤnigsmarck handelt weit fuͤrſichtiger/ uͤberrumpelt Halberſtatt durch Liſt/ bezwang Oſterwick/ vnd fuͤgt ſich nach der Schleſi.
Dann Dorſtenſohn hatte im hoͤchſten Winter alle Mühe vor Freyburg in Meixen vergeblich gethan/ zur recompens den General Broye geſchlagen/ vnd den Oberſten Hungarn mit ſehr vielem Schatz vnd edler Mannſchafft gefangen bekommen/ etliche Walachen an ſich gezogen/ biß in Maͤhrn durchgebrochen/ vnd Olmitz entſetzt/ auch deren Enden ſehr uͤbel gehauſet/ biß jhm drey Regimenter im Stich geblieben/ deren Oberſten er zwar außloͤſen/ aber andern zum Schrecken/ enthaupten laſſen:
Vnd weil Gallas vnd Cracou in der Schleſi ſehr uͤbel hauſeten/ hieß er dennoch die Belaͤgerung Damitz fortſetzen/ biß es ſich ergab/ verordnet Koͤnigsmarcken nach der Schleſi/ vnd verlohr ſein beſtes Fußvolck vor Bruͤnn: ließ darvon ab/ bemeiſtert Eulenberg/ vnd zog auch nach der Schleſi/ ſahe gleichſam zu/ ohn ſonderliche Gegenwehr/ obſchon Gallas wegen ſeiner Kranckheit Graff Goͤtzen ließ commendiren/ weil er/ nach ernewertem Bund zwiſchen Franckreich vnd Schweden/ ein andere impreſſa vff Holſtein im Sinn hatte.
Sonſten geſchah denckwuͤrdig/ daß Wiederhold vff Hohentwiel die Statt Vberlingen mit Gewalt eingenommen; daß der Koͤnig in Dennemarck wegen ſeiner Zoͤlle vnd Rechten vff der Elbe etliche Schrifften außgelaſſen/ daß Ragotzy/ Fuͤrſt in Siebenbuͤrgen/ die verſchloſſene Evangeliſche Kirchen in Ober Hungarn wieder eroͤffnet haben wollen/ daß die Spanier bey Antorff von den Staaden gefangen vñ geſchlagen/ vor die Reuterey 16070. vnd vor das Fußvolck 22280.
Gulden muͤſſen zum Loͤßgeld erlegen; daß der Kayſer Wolffenbuͤttel vnd Einbeck dem Hertzogen von Luͤneburg wieder abgetretten vnd eingeraumbt/ vnd daß die Schweden das Hertz gehabt/ nach Holſtein vnd Dennemarck jhre mehrere Voͤlcker von deß Reichs Boden zu fuͤhren; Ja daß der Kayſer/ vneracht der General Friedens-Tractaten zu Hamburg/ einen Deputations-Tag nach Franckfurt am Mayn gelegt/ die Nohtdurfft deß Roͤmiſchen Reichs zu beobachten.
Der 7. Diſcurß.
Mißverſtand zwiſchen Dennemarck vnd Schweden.
Torſtenſohn faͤllt ein in Holſtein: kombt wieder in Behmen mit Sieg.
Wie Dennemarck vnten gelegen.
Hertzog von Anguien ſiegt am Rhein.
Ragoczi klaget.
Saß von Gent/ Grevelingen/ Lerida.
Fried in Jtalien: Deß Papſts Tod.
Warumb der Ertzbiſchoff in Engelland den Kopff verlohren.
Vrſach der Vnruhe daſelbſt:
Von der Independenten Vrſprung vnd Thun.
GLeichwie die Medici dem Hertz vor allen Dingen/ mit Aderlaſſen/ oder durch andere Abwege Lufft machen/ vnd hernach die kraͤfftige erquickende Sachen gebrauchen; Alſo will ſich das Kriegsweſen von Teutſchland wenden/ wann es nur nicht ſo gar tieff eingewurtzelt waͤre/ daß es weichen koͤnte/ vnd nicht jedemal wieder duͤrꝛ Holtz vnd trucken Stroh fuͤnde/ den Brand laͤnger zuvnterhalten.
Man konte leichtlich gedencken/ daß Torſtenſohn was wichtigs vor haͤtte/ weil er den Kayſeriſchen in der Schleſi nicht mit allem Ernſt wiederſtunde/ als ob er ſeines Volck ſchonete:
Aber er laurete auff etwas anders/ wie er nemblich dem Koͤnig in Dennemarck eines koͤnte verſetzen.
Vnter Nachbarn gibt es gemeiniglich Spaͤn vnd Spalt/ ſonderlich wann eine Nation uͤber die andere zu ſeyn vermeint.
Alſo haſſen vnd neiden ſich Spanier vnd Frantzoſen ſo hefftig/ daß man im Sprichwort ſagt/ Wann ein Frantzoß vnd Spanier zugleich Adern ſchluͤgen/ vnd Blut in ein Becken lieſſen/ daſſelbe ſich nicht vermengen ſolte: Alſo iſt Wiederwillen zwiſchen Schott- vnd Jrꝛlaͤndern/ ſo lang die Chronicken vns zuruck weiſen:
Alſo iſt Eifer/ Mißgunſt vnd Zwiſtung zwiſchen den Daͤnen vnd Schweden.
Dann ob gleich der gantze Septentrion manchmal vnter einem Haupt geſtanden/ hat doch Schweden ſein Werck allein wollen haben/ vnd ſich frey gemacht nach müglichkeit/ wie noch von hundert Jahren her zu vernehmen.
Zu dieſer Zeit waren die Daͤnen vom Tilly vnd Friedlaͤnder geputzt/ daß ſie an jhren Wunden annoch zu lecken funden; Vnd ſahen der Schweden Vffnehmen an mit einem neydiſchen Aug/ wie ſie ſich herfuͤrthaͤten/ vnd dem Kayſer mit einer andern Manier begegneten.
Dieſe beyde Nationen hatten zwar vralte vnd newe Vertraͤge wegen der Schifffahrten durch die Enge deß Balthiſchen Meers/ vnd klagten immerzu/ daß ſolche uͤberſchritten wurden.
Einmal mißbrauchten die Schweden/ vñ ſonderlich bey ſo geſtalten Sachen jhre Gerechtigkeit/ vnd fuͤhrten frembde Guͤtter vnter jhrem Namen/ vnd in jhren Schiffen; andermal waren die Daͤnen zu ſcharff mit Areſten/ Viſitiren/ vnd Steigerungen.
Vnd weil die Manufacturen/ Handwercker vnd Kuͤnſtler in Schweden anfiengen ſich zu ſetzen/ bracht man jhre Waaren auch durch den Sund herauß/ da man auch diſputirte, ob eben ſolche newe Sachen/ vnd namentlich die Metalline Stuͤck in den Vertraͤgen gemeint waͤren.
Vnd ſchiene/ als wolten die Daͤnen den Schweden newe Haͤndel in die Haar bringen/ indeme deß Koͤnigs natuͤrlicher Sohn/ Graff Woldemar/ nach der Moſcaw verreyſet/ vnd vmb deß Großfuͤrſten Tochter vnd Erbin angehalten/ die jhme auch Anfangs gleichſam verſprochen/ vnd mit der ſucceſſion zugeſagt geweſen.
Weil nun dieſes muthigen Herꝛn Sinn wieder Schweden bekant war/ hatte man ſich vff ſelbiger Seit eines Wetters zu befahren.
Auch regten ſich die alte prætenſionen vff einige Eylaͤnder vnd Jnſuln zwiſchen den beyden Nationen:
Das fuͤrnembſte war/ daß die Daͤnen ſich bey den Hertzogen von Mecklenburg vmb die Veſtung Damitz vnd andere Ort/ ſo die kriegende Partheyen innen hielten/ bewarben/ ſolche wegen einer groſſen Schuld/ an Zahlung zu erobern/ vnd die Kayſeriſche/ ſo zu jhrer ſubſiſtentz keine Lini hatten/ mit Manier darauß zu bringen/ damit ſie den Schweden nicht zu Theil wůrden; welche aber dieſen Dorn in jhrem Fuß nicht leiden wollen/ ſondern mit vnverſehener Macht ſich an Damitz gemacht/ vnd derſelben bemaͤchtigt.
Auch wolte man vorgeben/ die Daͤnen haͤtten dem Oberſt Krakow/ der auß der Schleſi biß in Pommern durchgerauſcht/ vnd eine ſehr ſtarcke diverſion an dem Ort gemacht/ da man es am wenigſten/ als auff dem verhofften Eigenthumb/ leiden konte/ mit Geld vnd Volck alle Befoͤrderung gethan.
Die groͤſſte Vrſach der außbrechenden Feindſeeligkeit waren die Friedens-Tractaten/ ſo der Koͤnig in Dennemarck vnterfangen hatte/ aber der Schweden Meinung nach/ partheilich vnd einſeitig/ zu jhrem Nachtheil fuͤhrete.
Wie nun auff dem Reichstag zu Stockholm beſchloſſen/ daß fuͤnff Vnterthanen einen Mann ſtellen ſolten/ damit der Krieg in Teutſchland fort- vnd außgefuͤhrt moͤgt werden/ auch der Bund mit Franckreich ernewret/ vnd biß zum verhofften Frieden außgeſetzt war/ bekam Torſtenſohn Befehl/ das teutſche Weſen vmb etwas einzuſtellen/ vnd mit der beſten Macht nach Holſtein vnd den Daͤniſchen Landen zu ziehen.
Welches er auch in ſolcher Stille vnd Geſchwindigkeit gethan/ daß ein reitender oder lauffender Bott jhme nicht wol haͤtte vorkommen moͤgen.
Er ſelbſt erobert den Kiel/ Mortagni legt ſich in Ditmarſchen/ Landgraff Friederich in die Gravſchafft Pinneburg/ Dug laß in Hadersleben/ Hecking in Trittaw vnd Reinbeck/ Hertzog Frantz Henrichs Regiment in Segenberg/ vnd Oberſt Erichhanſon in das Ambt Neindurff.
Bald hernach gewann er Chriſtianpreiß/ Renßburg/ Jtzoho/ Flenßburg/ vnd Bredenburg durch Liſt.
Duglaß ruckt in Jüdland/ vnd Wrangel zerſtrewet die zuſammengeloffene Landvoͤlcker/ oder brachte ſie zu Dienſten/ da der Reichsmarſchalck das Feldlaͤger muͤſſen verlaſſen vnd einnehmen ſehen/ neben fuͤnffthalb tauſend Fußgaͤngern/ ſo Schwediſchen Dienſt angenommen.
Vnd weil die Schweden zu ſicher waren/ bekamen ſie offtmals Stoͤß/ wie jhnen dann bald zwey/ bald vier Regimenter auff einmal/ vberfallen vnd zu nicht gemacht worden:
Dann auch Koͤnigsmarck/ der mit dreyzehen Regimentern ſpatzieren gieng/ vnd an der Elb/ im Stifft Hildesheim vnd Bremen/ Schaden gelitten/ vnd Wohlau in der Schleſi nicht laͤnger koͤnnen halten/ Schweinitz vnd Vberlingen/ Chemnitz vnd Eulenburg auch fahren laſſen muͤſſen/ vnd Gallas mit dembeſten Volck dem Koͤnig in Dennemarck zu Huͤlff zoge; kehret Torſtenſohn mit den beſten Voͤlckern wieder vmb/ nachdem er gegen den Daͤnen gute Verordnung geſtellt/ vnd ſetzt ſich zu Bernburg/ ſchlug der Kayſeriſchen Furagierer/ zwang den Gallas auß Magdeburg vnd fuͤrter zu gehen/ wann er je nicht wollen auß Mangel verderben/ ſetzt jhm nach/ eh er die Hatzfeldiſchen Truppen erreichen koͤnnen/ ſchlug die hinderſten/ vnd erlangt viel herꝛliche Gefangenen/ erobert Pegau mit grewlichem Schieſſen vnd Feurwerffen/ vnd erreicht das Koͤnigreich Boͤhmen zu End dieſes 44. Jahrs.
Jn Schweden aber geſchah der rechte Angriff auff Dennemarck/ als Guſtav Horn ſechzehen tauſend zu Fuß vnd vier tauſend zu Pferd in Randien führte/ Landskron/ Londan/ Elſingburg/ Malmy vnd Chriſtianſtatt erobert.
Blecking vnd Halland vnter Contribution ſetzte.
General Flemming Gonderland uͤberfiel/ vnd den Paß in Nordwegen einnahm/ Schweden vff derſelben Seiten zu bewahren/ vnd im Mittelgebuͤrg Meiſter zu ſeyn.
Dieweil nun die Schweden mit groſſem Ruhm zur See erhalten/ verwendet der Koͤnig in Dennemarck ſein groͤſſte Macht dahin/ thaͤt ein halb gluͤckliches Treffen mit dem Schwediſchen Ammiral Thyß: verlohr das zweyte/ buͤſſt ein zum dritten/ ob ſchon Flemming damals geblieben/ vnd verlohr ein ſehr groſſes vnter Laland in dem vierdten/ da zwey Schiff verſuncken/ zwey verbrunnen/ vnd zehen mit zweyhundert vnd achtzig drey Stucken von dreiſſig vnd viertzig Pfunden den Schweden in die Haͤnde gerahten/ vnd ein geringe Anzahl jhme uͤbrig geblieben.
Zu verwundern war es/ daß die Kayſeriſche Voͤlcker ſo ſchlaͤfferig verfahren/ vnd keinen groͤſſern Ernſt vor Olmuͤtz gebraucht/ angeſehen damaln kein Schwediſche Armee mehr im Feld ſtunde/ ſondern die veſte Ort bewahrten.
Dann Koͤnigsmarck allhie nicht viel thun koͤnnen/ als dem Torſtenſohn vff zuwarten/ wo er auff dem Hinterhalt jhm beyſpringen muͤſſen.
Dennemarck beklagte ſich/ daß der Kayſer nicht alſobald den Torſtenſohn mit der Haupt-Armee verfolgt haͤtte/ bedachte aber nicht/ daß der Kayſer ſeinen Voͤlckern auch gern etwas Ruhe gegoͤnnet/ vnd indeſſen ſich hoch bemuͤhete/ damit auff dem Deputations-Tag zu Franckfurt am Mayn/ im Namen deß gantzen Roͤmiſchen Reichs derſelbe Zug vorgienge/ darein aber Brandenburg vnd die Staͤtte nicht gehellen wollen/ dieweil ſie ohne Noht keinen newen Krieg gedachten zu belieben.
Jm Werck ſelbſten befand es ſich/ in was groſſer Gefahr das Roͤmiſche Reich ſtuͤnde/ welches/ wann ſchon die Schweden auß dem Feld geſchlagen/ vnd gantz zertrennet waͤren/ jhre veſte Plaͤtze in vielen Jahren mit vnerſchwinglichem Koſten vnd Blutvergieſſen nicht ſolte wieder erobern.
So dann war deß Kayſers Macht zerſtrewt/ konte den Rheinſtrom vnd Coͤlln nicht gar in der Heſſen Gewalt laſſen/ wie es dann vmb Neuß etliche mal Stoͤß geregnet.
Da das fuͤrnembſte/ daß der kuͤhne Hertzog von Anguien mit zehen tauſend Mann die ſehr ſchwache Weinmariſche Armee verſtaͤrcket/ Freyburg im Brißgaw zwar/ vnd Vberlingen am Bodenſee nicht koͤnnen von Bayriſcher Gewalt erretten/ aber die Bayriſchen mit vnglaublicher Furi in jhrem vortheilhafftigen Laͤger angegriffen/ vnd genoͤtigt zuruck zu weichen.
Dann es bleibt bey deme/ was Tacitus vor anderthalb tauſen Jahren von den Gallis geſchrieben/ ſie waͤren im erſten Angriff wie die Loͤwen/ vnd erwieſen ſich wie die Weiber/ wann man jhren Degen die Spitzen abgebiſſen.
Welches erſte ſie dann mit vielem jhrem Blut dißmal bezeuget.
Doch lohnte der Außgang jhrer Arbeit:
Dann ſie Philipsburg mit gleichem Ernſt/ vnd Gandſaͤcken/ die Graͤben außzufüllen/ auch erobert/ zu Germersheim/ Speier/ Wormbs vnd Mayntz einen ſolchen Schrecken erweckt/ daß man jhrer ſehr ſchwachen Armee Thuͤr vnd Thor geoͤffnet.
Die Kayſeriſche vnd Bayriſche machten ſich heran/ aber all zu ſpaͤht/ trieben die Heſſen auß Hoͤchſt/ darein ſie vor wenig Monaten durch Liſt geniſtet/ vnd nahmen die Bergſtraß ohne ſonderlichen Wiederſtand vnd Muͤhe ein.
Noch hatte der Kayſer andere Haͤndel in Ober Hungarn/ welche die Schweden auſſer allem Zweiffel jhme erwecket:
Dann Ragoczi kam auß Siebenbuͤrgen mit einer ſtarcken Armee/ bey welcher viel Tuͤrcken ſich befanden/ klagt in offentlichem Patent/ Man haͤtte von Anno 1619. geſucht/ das Koͤnigreich Hungarn erblich zu machen: den Geiſtlichen verſtattet/ in das Regiment zu greiffen:
Guͤter vnnd Herꝛſchafften an ſich zu bringen: die Evangeliſchen auß den Aembtern geſtoſſen: die gravamina vneroͤrtert gelaſſen:
vnnd wieder der Staͤnde Willen die Jeſuiter auffgenommen.
Jhm wurde der Graff von Buchheim entgegen gelegt/ mit ſonderm Befehl/ guͤtliche Tractaten vorzunehmen/ biß die Zeit im Jahr den Kriegsmann ins Quartier ziehe/ vnd der Tuͤrcken nach aller Muͤglichkeit zu ſchonen/ fernere Verbitterung zu verhuͤten.
Darumb auch ein friſche Bottſchafft mit ſtattlichen Præſenten nach Conſtantinopel gangen/ damit dem Siebenbuͤrger keine Huͤlffe mehr geſchehe/ oder das kriegen verwehrt wuͤrde:
Zumal auch die Tuͤrcken vmb Gomorra ſich mercken laſſen.
Einen Vortheil erhielt der Kayſer bey all dieſem Weſen/ daß jhm der Churfuͤrſt in Sachſen ſeine Kriegsvoͤlcker uͤbergab/ vnd ſich der Ruhe beflieſſe.
Sonſten vollzoge Printz Wilhelm von Vranien im achtzehenden Jahr ſeines Alters den Heurath mit der Koͤniglichen Princeſſin auß Engelland/ ſo eben zwoͤlff Jahr alt war:
Vnd waͤre ſchier in der See ertruncken/ dahin jhn ſein muhtiges Pferd mit Vngeſtuͤmm vom Vfer geſtuͤrtzet.
Die Hollaͤnder hatten die Gelegenheit erſehen den Saß von Gend einzunehmen/ indeſſen der Frantzoß Grevelingen mit aller erdencklicher Macht angegriffen/ vnd in der Furi uͤberrumpelt.
Aber Spanien ſchlug den Frantzoſen bey Lerida, continuirt die Belaͤgerung/ vnd gewan den Ort/ welcher ein Schluͤſſel zu Arragonien/ an einem namhafften Fluß Ebero: Alſo muſten die Portugieſen auch herhalten/ die aber ſich bald wieder gerochen.
Vnd weil den Frantzoſen nicht alles gegluͤcket/ kam Haudancourt daruͤber in Vngenad vnd Arreſt/ da es jhme doch an Mitteln gefehlet/ welche nach dem Rhein/ vnd auff Grevelingen ſich verwenden lieſſen.
Jn Engelland wolte dem Koͤnig kein guter Stern leuchten/ als er vor Jorck geſchlagen/ vnd der Ort ſich an das Parlament zu ergeben gezwungen ward.
Noch erhielten die Parlamentiſche Voͤlcker bey außgehendem Jahr einen andern Sieg/ vnd wiechen in den Friedens-Tractaten gar nicht.
Vmb eben dieſe Zeit vnterfieng ſich die Koͤnigin in Schweden der Regierung ſelbſt.
Aber zu Anfang deß Jahrs fielen die Tartarn in Poln/ vnd wurden mit blutigen Koͤpffen wieder nach Hauß geſandt.
Jn Jtalien ward der Papſt deß Kriegs muͤde/ weil ſchier alle Fuͤrſten wieder jhn ſich verbunden/ reſtituirt Caſtro, hub auff das Edict wegen Parma vnd Placentz/ caſſirt den Kirchen-Bann wieder den Hertzogen von Parma/ verſchuff daß alle newe Veſtungen/ auſſerhalb etlicher wenigen/ geſchleifft muͤſſen werden/ vnd ein jeder wieder zu dem ſeinigen kommen: alles auff Vorbitt vnd durch Vnterhandlung deß Koͤnigs in Franckreich.
Doch thaͤt er dem Spanier einen Verdruß/ daß er den Koͤnig in Portugall andern Potentaten in der Perſon ſeines Abgeſandten gleich gehalten/ vnd jhme erlaubt/ die ledige geiſtliche Stellen ſelbſt zu verſehen/ welches letzte viel Muͤhe gekoſtet/ vnd ſchier einen Patriarchen im ſelben Koͤnigreich verurſacht haͤtte.
Als aber Papſt Vrbangeſtorben/ befanden ſich vier factionen vnter den Cardinaͤlen/ die Spaniſche/ Frantzoͤſiſche/ Romaniſche vnd Barbariniſche.
Wie nun dieſe letzte geſehen/ daß das Gluͤck ſich auff die Spaniſche lenckte/ fiele ſie der Romaniſchen bey/ alſo/ daß Pamphilius auff den Stuhl kommen/ ſich Innocentium X. nennen laſſen/ alſobald vorgeben/ keiner Partheiligkeit ſich anzumaſſen/ vnd den lieben Frieden in der Chriſtenheit zu ſtifften.
Jn Bemont eroberten die Spanier Aſta, vnd die Frantzoſen S.
Jà, ohne ſonderlichen Vortheil.
Vnd da die Beſatzung in Breyſach einen Kauffmann haͤtte funden/ war ſie fertig/ deß Marggraven von Oiſonville Vbermuht zu raͤchen/ weil derſelbe den Koͤniglichen Sold verſpielet/ vnd hernach ſubtile Griff brauchen wolte/ die Soldaten oben hin zu contentiren; Aber der Oberſt Erlach bracht die Teutſchen zuforderſt auff ſeine Seiten/ vnd zahlt/ oder ſprach gut vor alle die Reſtanten.
So leichtfertig haͤtte ein vnuͤberwindlicher Ort/ der ſo manchen ſtoltzen Mann/ ſo manchen ſchoͤnen Pfenning gekoſtet/ koͤnnen einen andern Hern bekommen.
Ehe wir nun vns weiter im teutſchen Kriegsweſen vertieffen/ tretten wir in das 1645.
Jahr/ vnd beſehen/ was Engelland ferner vor eine hohe execution laſſen ergehen.
Ein Vice Rè kan ſich ſeinem Koͤnig zum beſten in der Regierung verjrren/ vnd bey der Gegenpart verdaͤchtig/ ſchwartz/ verhaſſt machen/ ja gar vmb den Kopff bringen:
Daß aber das Haupt im Tempel zu ſolchem ſchmaͤhligen Tod eines Geruͤſtes verdambt/ vnd durch Henckershand abgeſchlagen werde/ das muß hochwichtige Vrſachen haben.
Wilhelm Laud/ Ertzbiſchoff zu Cantorbery/ das Haupt deß geiſtlichen Stands in Engelland/ nach dem Koͤnig/ wurd offt angeklagt/ vnd lang vffgehalten/ biß die Artickel/ die Verurtheilung/ vnd die execution Anno 1645 den 10. Jan. erfolgt.
1. Daß er verraͤhterlich getrachtet/ die Fundamental-Geſaͤtz vnd Regierung deß Koͤnigreichs Engellands vmbzuſtoſſen/ vnd an dero ſtatt ein willkuͤhrig vnd tyranniſch Regiment wieder die Geſaͤtz ein zu fuͤhren:
Vnd daß er zu ſolchem Ende boͤß- vnd verraͤhterlich ſeiner Majeſtaͤt gerahten/ der Koͤnig moͤchte nach ſeinem Willen vnd Gutduͤncken/ ohne Mitbewilligung deß Parlaments/ von ſeinen Vnterthanen fordern vnd einnehmen/ was er wolte/ als ob ſolches auß dem Geſaͤtz Gottes wol koͤnt erwieſen werden.
Hierauff antwortet er/ daß er/ als deß Koͤnigs geheimer Raht/ wol geſagt/ deß Lands Geſaͤtze moͤgt man wol veraͤndern/ das Volck deſto beſſer durch Burgerliche Geſaͤtz vnd Ordnungen zu regieren.
Daß demnach der Koͤnig ſolches auch thun moͤchte/ dieweil die Koͤnige nechſt Gott/ Regenten ſind auff Erden/ vnd moͤgen/ da es die Noht erfordert/ die gemachte Geſaͤtz/ auß ſonderbaren Vrſachen/ wieder brechen.
2. Zu beſſerer Außfuͤhrung dieſes ſeines verraͤhterlichen Vorſchlags/ hat er vnterſchiedliche Predigten vnd Diſcurſen gefuͤhrt/ vnd in Druck befoͤrdert:
Darbey deß Parlaments Gewalt vnd die Geſaͤtz/ dieſes Koͤnigreichs Macht verlaͤugnet/ vnd eine vollkommene vnbezirckelte Macht uͤber die Perſonen vnd Guͤter der Reichs- Vnterthanen/ nicht allein an dem Koͤnig/ ſondern an jhm ſelber/ vnd andern Biſchoffs-Hoͤfen wieder die Geſaͤtze geſchuͤtzet vnd vertheidigen wollen:
Wie er dann die Außbreiter ſolcher falſchen vnd ſchaͤdlichen Meinung gewaltig befoͤrdert vnd vertretten.
Antwortet/ daß bewuſt/ was vngemeſſene Macht in Kirchenſachen die Oberbiſchoffen gehabt/ welche auch in dieſem Koͤnigreich die hoͤchſte Glieder geweſen:
So koͤnne das Oberhauß die Macht deß Parlaments keines Weges vermindern.
Was die Jnſicht der Buͤcher belangt/ die zu deß Kirchenſtands Vortheil herauß kommen/ die hab er nicht ohne Vrſach vertheidigt/ nemblich den Paßquillanten zu ſtewren.
3.
Er hat durch vnterſchiedliche Mittel bey den Richtern den Lauff der Gerechtigkeit vntergraben/ vnd viel Leut verkuͤrtzt/ vnd vnter ſeinen Tyranniſchen Willen gezwungen.
Antwortet/ daß er ſich deſſen nicht bewuſt/ auſſerhalb was das Schiffgeld betreffe/ welches ein Koͤniglich Jnkombſt/ das er nicht vffgetrungen.
4. Er hat vnter dem Vorwand ſeiner geiſtlichen Bottmaͤſſigkeit/ vnd hoͤchſten Commiſſariats/ die Gerechtigkeit verkaufft/ vnd Gaben genommen/ vnd andere dergleichen zu thun bewegt.
Antwortet/ das muͤſte erwieſen werden.
5.
Er hat ein geiſtlich Geſaͤtz oder Canon ohn gewohnlichen Befehl vnd Gewalt/ wieder deß Koͤnigs Vorzug/ die Fundamental-Geſaͤtz/ deß Parlaments Freyheit/ vnd Eigenthumb der Vnterthanen verfaſſt/ vnd durch Forcht vnd Zwang laſſen vnterſchreiben: vnd vermittelſt eines Eyds den Kirchen-Perſonen/ auch etlichen Layen vffgetrungen.
Antwortet/ daß er die geiſtliche Juris diction wieder vffgerichtet/ welche fuͤrnemblich darinnen beſtehet/ daß man die Kirchendiener verordne/ die Claſſes ordinire/ die Prediger nach Belieben ſetze/ Prælaturen begebe/ vnd Ordnung in Kirchenſatzungen mache/ gebuͤhrete jhm Ambts wegen/ vnd nach den Geſaͤtzen deß Koͤnigreichs/ waͤre auch mit Raht der Biſchoffen vnd Claſſen geſchehen.
6. Daß er eine Paͤpſtiſche vnd Tyraniſche Macht/ zu groſſem Nachtheil deß Koͤniglichen Gewalts in Kirchenſachen an ſich geriſſen/ vnd zu vieler Leut Verderben eingefuͤhret.
Antwortet/ Er haͤtte nichts gethan/ als nach gewoͤhulicher Ordnung deß hohen Commiſſionshofes.
7. Daß er die Religion wollen aͤndern/ Paͤpſtiſchen Aberglauben vnd Abgoͤtterey einfuͤhren/ vnd zu ſolchem End vnterſchiedliche Buͤcher laſſen außgehen: aberglaubige Ceremonien auff getrungen/ die Wiederſprecher grauſam mit Gefaͤngnuß/ vnd am Leib geſtraffet/ vnd in Kirchen-Bann gethan/ oder entſetzet.
Antwortet/ Er wolte drauff ſterben/ daß er es auff keinen Paͤpſtiſchen Aberglauben gethan/ ſondern Gottſeelige Ceremonien eingefuͤhret/ den gemeinen Mann zu groͤſſerer Andacht zu bringen.
8. Daß er andern Beambten vorgegriffen/ vnd bey dem Koͤnig Papiſten/ oder in der Lehr vnd im Leben vnreine Perſonen bey dem Koͤnig befoͤrdert/ zu ſeinem Zweck zu kommen.
Antwortet/ er haͤtte taugliche Perſonen/ vermoͤg ſeines Ambts/ vnd keine Paßquillanten noch vntuͤchtige/ wie er ſie befunden/ eingeſetzt.
9. Daß er geſucht/ die Kirch in Engelland mit der Roͤmiſchen zu vereinigen/ deß wegen mit Prieſtern vnd Jeſuiten/ auch mit dem Papſt ſelbſt heimlichen Verſtand gepflogen: vnd verſtattet/ daß die Paͤpſtiſche Cleriſey ein Kirchen-Regiment in dem Koͤnigreich auffgerichtet/ das Papſtumb wieder einzuführen.
Antwortet/ Er haͤtte immerzu getrachtet/ bey der wahren Reformirten Religion zu leben vnd zu ſterben/ haͤtte auch mit dem Paͤpſtiſchen Nuncio von beyden Religionen Geſpraͤch gehalten/ aber nur Diſcursweiſe.
10. Daß er der Reformirten Religion gehaͤſſige Jrꝛgiſter/ vnd vnrichtige Leut herfuͤr gezogen/ auch ſolchen die Freyheit zu trucken anbefohlen.
Antwortet/ ſolches waͤre keiner Antwort wůrdig.
11. Daß er ſelbſt/ vnd durch andere/ die reinen Lehrer heiſſen ſchweigen/ degradirt vnd vertrieben/ vnd alſo die Predigt deß Worts verhindert/ die wahre Religion allgemach durch die Vnwiſſenheit zu aͤndern.
Antwortet/ die Vertriebene haͤtten die Gemeinden vnruhig gemacht/ wieder jhn geſchrieben/ wieder ſein Stand vnd Ordnung gepredigt/ vnd demnach ein offentliches Vrtheil erlitten.
12. Daß er die frembde privilegirte Kirchen in Engelland vnterdrucket/ einigen Zwieſpalt zu erwecken/ zu vollem Vortheil der Papiſten.
Antwortet/ daß ſolches zu erweiſen ſtuͤnde.
13. Daß er beyde Koͤnigreich geſucht in Vneinigkeit zu ſetzen/ deßwegen bey den Schotten allerhand Newerungen im geiſt- vnd weltlichen Regiment/ nach Paͤpſtiſchen Aberglauben/ eingefuͤhrt.
Vnd als man ſich jhme wiederſetzt/ den Koͤnig zum Krieg verreitzt/ auch Contributionen zu demſelben auß eigener Macht/ wol von den Geiſtlichen erpreſſet:
Vnd als der Koͤnig der Friedenshandlung gepflogen ſolche vernichtet.
Antwortet/ er habe nie zum Blutvergieſſen Luſt gehabt/ ſondern habnewe Kirchen-Ordnungen/ nach ſeinem Vorſatz zum beſten/ wollen auffrichten.
14. Daß er von dem Parlament ohn Vnterſucht zu bleiben/ die Vnterthanen auch von dem Koͤnig abgewandt.
Antwortet/ daß er hieran vnſchuldig/ ſondern etlichen vnbillichen Proceſſen wieſtanden/ vnd die Richterſtellen vertheidiget/ daß man vor jhnen ſowol/ als vor dem Parlament moͤge Recht erhalten.
Vber dieſe Puncten wurd der Ertzbiſchoff auch beſchuldigt/ er haͤtte im dritten vnd vierten Jahr der Regierung/ deß jetzigen Koͤnigs/ das Parlament nach Weſtmuͤnſter beſchrieben vnd vnfruchtbar gemacht/ dem Buckingham boͤſe Vorſchlaͤge geben/ als hielte das Parlament den Koͤnig vor vnmuͤndig/ ſolche waͤren Puritaner/ die Papiſten aber fuͤr fromme vnd friedſame Vnterthanen gehalten.
2. Daß er den Koͤnig wollen uͤber alle Geſaͤtz erheben/ vnd vor ſechs Jahren/ als er zum geheimen Raht gezogen worden/ geſagt/ ſie ſolten wiſſen/ daß alle Rahtſchluß/ bey welchen er ſich befinden wuͤrde/ ſolche Krafft vnd Macht/ als einig Geſaͤtz deß Parlaments/ haben muͤſten.
3. Daß er das Kirchenrecht uͤber alle Geſaͤtz erhoben/ vnd von den Richterſtellen die Proceß an den gieſtlichẽ Hof gezogen.
4. Daß er die Vollziehung deß Vrtheils wieder Burley, einen ruchloſen Pfarrer/ verhindert.
5. Daß er den Landrichter John Corbet/ weil er ſich vff das Recht beruffen/ vnd ſelbiges laſſen vorleſen/ ein halb Jahr ins gefaͤngnuß gelegt/ vnd wegen alienirter Kirchenguͤter groſſe Vneinigkeit vnd ſchwere Proceß verurſachet.
6. Daß er den Papiſtiſchen Prieſtern/ Jeſuiten vnd Franciſcanern Vnterſchleiff vnd Vnterhalt verſchafft.
7. Daß er geſagt/ die Kirche muͤſte noch einen harten Streich außſtehen/ ehe ſie zur Verein gelange.
8. Daß er Synoden gehalten/ vnd ein newen Eyd verfaſſt/ dem Landrecht zuwider/ auch die Wiederſprecher mit Gefaͤngnuß gezwungen.
9. Daß er den Koͤnig von aller obligation gegen dem Parlament frey geſprochen/ als welcher numehr auß der Ordnung ſchreitten koͤnte/ vnd jede Mittel/ Geld zu machen/ mit gutem Gewiſſen ergreiffen/ weil das Parlament jhme die Stimme verſagt haͤtte.
Auff dieſe Articul iſt der Ertzbiſchoff zum Tod verurtheilet worden: thaͤt jhm ſelbſt eine Leichpredigt auff dem Geruͤſte/ mehr zum Pracht/ nach der Wolredenheit/ als auß Eyfer: thaͤt zwey vnterſchiedliche Gebet/ nachdem er zuforderſt Raum laſſen machen/ ſich zu entkleiden.
Als er nun durch die Riß am Boden das Volck vnter jhm ſahe/ ſprach er/ Man haͤtte wol koͤnnen verhuͤten/ daß das Volck von ſeinem Blut vnbeſprengt bliebe.
Als erſich nun niederlegte/ vnd nach Art der groſſen Herꝛn den Schleyer vnter dem Kin fande/ warff er jhn von ſich/ ſprach/ Herꝛ nimb meine Seel an/ welches Wahrzeichen er dem Scharpffrichter neben einem ſtuͤck Gelds gegeben hat/ vnnd als der Scharpffrichter ſein Ampt thaͤt/ ſtarb er ſehr wohlgemuth.
Vnd was ſoll von dieſem Mann/ oder ſeinen Worten vnd Thaten zuvrtheilen ſeyn? der Ehrgeitz/ die Biſchoffe vber alles/ auch vber den Koͤnig zuerheben/ machte jhn blind/ vnd wird Muͤhe koſten/ daß die Poſteritaͤt/ vnerachtet ſeiner vielfaltigen Proteſtationen/ jhn wegen deß Bapſtumbs ledig zehle: zumahl die Koͤnigin jhm mit allen Gnaden gewogen geweſen/ vnd er/ als Paßquillanten verfolgt hatt/ alle ſo jhm widerſprochen.
Er ſchuͤtzte deß Koͤnigs Hohheit fuͤr/ vnd wolte dieſelbe vber das Parlament:
aber ſein eygen Anſehen vber deß Koͤnigs Hohheit erheben/ das Volck vnd den Koͤnig miteinander fechten laſſen/ ſelbſt nur zu ſehen/ vnd das Kraͤntzlein darvon tragen.
Da er je Willens geweſen/ das Bapſtumb verdeckter weiß einzufuͤhren/ haͤtte er mit den widerſpenſtigen alten Pfarꝛherꝛn anderſt ſollen verfahren/ vnnd ſich an jhnen nicht vergreiffen/ ſondern nur ſeine Creaturen an die Ewre Stellen befoͤrdern/ ſo waͤren die alte Staͤmme von ſich ſelbſt abgangen.
Der Anfang mit den Schulen war kluͤglich/ aber das tantzen auff die Sontaͤge an ſtatt der Predigten/ naͤrꝛiſch erſonnen.
Hat er nun das Bapſtumb gehaſſet/ vnnd auß der Jnſul wollen behalten: werden jhn die Ceremonien/ die er ringern vnd nicht vermehren ſollen/ wenig helffen: zumahl Platina vnd Baronius Genugſamb von der Einfalt der erſten Kirchen/ vnd wie das gepraͤng nach vnd nach eingefuͤhrt worden/ bezeugen.
Noch finden ſich keine Knoden allhie/ wie auch nicht bey deß Vicere Todt/ auffzuloͤſen/ was der Koͤnig/ was das Volck vnd das Parlament thun ſolle/ zu ſeiner Wolfahrt.
Vnnd ſcheinet/ als haben die beyde mehr auff deß Koͤnigs Perſon/ als auff deß Vatterlands Heil vnd Ruhe geſehen.
Nun haben wir noch vor vns die dritte vnd allergrewlichſte Execution an deß Koͤnigs Perſon ſo zu ſeiner Zeit auch kommen ſoll.
Warumb aber die Biſchoffe eygentlich vom Parlament ſeyen abgeſchafft worden/ remonſtriren die Staͤnde dem Koͤnige in Hamtoukurt: die Vrſach all vnſers Elends entſteht von den Jeſuiten/ Papiſten/ Biſchoffen/ Raͤthen vnd Hoffdienern/ ſo durch Frembde ſich beſtechen laſſen.
Dann dieſe haben gekuͤnſtelt/ daß jmmerzu zwiſchen dem Volck vnnd dem Koͤnig/ vber dem Vorzug vnnd der Freyheit es Spaͤhn gegeben/ dadurch die reine Lehr verfaͤlſcht/ vnnd die Eyferer derſelben vnderdruckt worden.
Dannenhero man die Arminianer/ wie ſie in etlichen Puncten es mit den Papiſten halten/ trewlich vnderhalten/ vnnd die Strittigkeiten gegen den Proteſtanten vergroͤſſert/ ſolche Ceremonien eingefuͤhrt/ daß die Gemuͤther ſich dem Bapſtumb nach vnd nach geoͤffnet.
Dannhero man die Wiſſenſchafft mit der Gottſeligkeit fahren laſſen/ der Papiſten/ Arminianer/ Libertiner in einem Hauffen ſich zum Vortheil zugebrauchen.
Die groͤſte Klag iſt/ daß der Biſchoffen Gerichtsſtellen die Gewiſſen vnnd Seelen nach Arth der Romaniſchen Jnquiſition plagt.
Curia ſupremæ Commiſſionis waͤr gantz außder Arth geſchlagen/ weil ſie Anfangs wider die Papiſten vnnd Jeſuiter angeordnet/ nunmehr derſelben nicht achte/ vnnd nur die Fromme vnnd Gottſelige vnderdruͤcke: daſelbſt ſitzen die allerlaſterhafftigſte Veraͤchter der Gottſeligkeit in Religionsſachen/ vnnd vrtheilen vber der rechten Bekenner Gewiſſen.
Wer nun jhren Newerungen/ Aberglauben/ Tyranney ſich nicht vnderwuͤrfft/ der wird incarcerirt/ auffgezogen vnnd in Bann gethan/ endlich ad Cameram ſtellatam, der Vngerechtigkeit Thron/ zum euſſerſten Leiden hiengewieſen:
Dannenher ſo viel tauſend Menſchen ins Elend/ theil in New Engelland vnd andere Americaniſche Laͤnder/ theil in Holland geflohen.
Dann wer in Kirchendienſten wolt vorankommen/ muſte nur voller Aberglauben ſtecken.
Der Koͤnig hoͤrte nichts anders in ſeinen Predigten/ als von ſeiner Hoheit vber alle Geſatz: ſampt vielen Laͤſterungen/ wider der Religion/ der Freyheit vnnd deß Koͤnigreichs Vertretter.
Man ſuchte das Bapſtumb durch eine verſchlagene vnd Gottloſe Vereyn mit der Proteſtanten Gottesdienſt zuvermiſchen.
Die Puritaner (vnd er welchem Namen alles was Geſatz vnnd Religion in jhrem Schwang ſuchte zuerhalten begriffen) wurden mit Gewalt vnd Schrecken vertrieben.
Den Schottlaͤndern band man auff das Baͤpſtiſche Joch/ newe Kirchen Ordnungen vnnd Legenden: vnnd als ſie ſich wieder ſetzten/ vberzog man ſie mit Kriegsmacht/ ſo von der Biſchoffen vnnd Papiſtengeldt geworben war.
Der Ertzbiſchoff hielt ein Provincialem Synodum, vnd macht viel vnerhoͤrte Satzungen/ ſo deß Koͤnigs Vorzug/ deß Reichs Parlaments Fundamentalgeſatzen zuwider/ ſein eygenen vnvmbſchriebenen Gewalt vnd Aberglauben/ ſo er ohn Exempel eingefuͤhret/ zubeſtaͤttigen.
Mann noͤthiget die Vnderthanen zu einem newen Aydt/ der Biſchoffen Tyranney zuverfechten.
Man ſtellt ein Gebet wieder die Schotten/ vnd verfluchte ſie zum grewlichſten/ als Rebellen.
An dieſen Satzungen hienge Suſpenſion/ Excommunication/ vnnd Gefaͤngnuß/ wodurch auſſer allem zweiffel man geſucht/ alle trewe Kirchendiener vnnd Vnderthanen auß dem Land zuſchaffen/ vnnd ſich mit dem Bapſt wieder zuvereinigen.
Die Papiſten hatten ſich keiner Straff zubefahren/ vnnd wurden zu jhres Hertzen Wohlgefallen geduldet/ wohl wiſſend/ daß es jhnen an Gunſt bey Hoff nicht mangelte.
Der Leyt Hammel vnnd das vbergewiſſe Oraculum war der Baͤpſtiſche Nuncius.
Jn Jrꝛland gieng der Krieg an/ vnder dem ſchein die Proteſtanten zuretten/ darumb auch groſſer zulauff geweſen/ biß ein jeder geſehen/ wo das Waſſer den Lauff hiennehmen ſolte.
Vnder deß ſuchte das Parlament/ den Koͤnig an ſich zuziehen/ vnnd durch die beſchriebene vnnd niedergeſetzte Kirchendiener das Geiſtliche Weſen in einem Synodo zureformieren.
Die Schotten meldeten ſich an/ zu Mittelmaͤnnern/ aber alles vmbſonſt.
Der Eingang im Kirchen Weſen geſchah durch den eingefuͤhrten Arminianiſmum, welcher die Roͤmiſche Kirch vor die wahre ſichtbare Kirch haͤlt/ vnnd den Bapſt keines wegs den Antichriſt nennet.
Darumb muſten Anfangs die Puritan er/ ſo auch die alten Ceremonien verworffen/ weichen.
Den Conformiſten/ ſo an denſelben Ceremonien kein Abſchewen trugen/ thaͤt wehe das Buch von den Sontaͤglichen Kurtzweilen/ bey eingeſtellten Nachpredigten: der dritte Anſtoß waren die newe Ceremonien vnd das vngewohnliche anbetten: der vierdte Streych gieng wieder die Schotten in offentlichem Gebet vnd Manifeſten.
Der Beſchluß vnd das Siegel befand ſich/ bey dem Ayd/ der Prælaten Hoheit zubeſtaͤttigen.
Der Jndependenten Vrſprung ruͤhrther von den Wiedertauffern/ vnnd namentlich von Morellio in Franckreich/ den doch Beza vnnd Sadeel verdrucket: von Arminio/ vnd nach jhm von Hugone Grotio:
vnd von Brovvnio, der auß Holland in Engelland kommen/ vnnd dieſen edelen Samen/ von Vernichtung der Claſſen vnnd Einfuͤhrung der Kirchen Freyheit außgeworffen: darzu dann die Separiſten/ oder Abſonderliche kommen/ deren Haupt geweſen Bolton/ vnd nach jhme Brown droben gemeldet/ der auß Engelland nach Middelburg in Seeland/ vnd von dannen wieder nach Engelland kommen:
Nach jhm kam Barrouius welchen die Koͤnigin Eliſabeth hencken laſſen: vnnd dann Iohnſonus, der zu Amſterdam ein abſonderliche Kirch verſamblet/ mit Vatter vnnd Bruder vneinig worden/ vnnd ſich nach Embden geſetzt/ gleich wie Ainſworth nach Jrꝛland gezogen.
Hernach folgten Cannius vnd Smythius, der zum Wiedertauffer worden/ von jhnen dennoch abgeſprungen/ ſich ſelbſt wieder getaufft/ vnnd alſo die Sect der Sebaptiſten gemacht/ endlich zum Perfectiſten worden/ als welcher ſein eygene Gerechtigkeit ruͤhmete.
Wie nun dieſer Wahn ſchier verloſchen/ vnd erſtuͤtzt jhn Robinſon/ Prediger zu Leiden/ den Ameſius vnnd Paker zum ſemiſeparatiſmo gebracht.
Von dieſem Robinſon kommen alle heutige Jndependenten/ in alt vnd new Engelland: dieſe verwerffen vnder dem Namen der Browniſten/ die Biſchoffliche Hoheit/ auch die presbyteria: verordnen ſieben Perſonen zu einer Particular Kirch/ ſondern ſich ab/ wann das geringſte nicht mit dem Bann geſtrafft wird/ achten weder der Obrigkeit noch der Kirchendiener/ ſondern ſchweren zu dem Evangelio würdiglich zuwandeln/ vnd waͤhlen ſelbſt den Prediger/ vnd mag doch ein jeder ſelbſt predigen.
Die Ehe weiſen ſie auß der Kirch den Eltern vnnd der Obrigkeit heym/ geſtatten den Eheleuthen ſich ſelbſt zuſcheyden.
Sie vnderwerffen ſich keinem Menſchen/ keiner Ordnung/ vnd hangen allein an Chriſto.
Sie wollen die Baͤpſtiſche Kirchen niedergeriſſen/ die Glocken vertilgt/ die Todten auff dem Feld begraben/ die Prediger ohne Gewiſſe Beſoldung/ vnd ſchier gar eine gemeinſchafft der Guͤter haben.
Die Kirchen ſoll man nicht nach den verſtorbenen Menſchen/ die Monat nicht nach den Goͤtzen/ die Tage nicht nach den Planeten/ die Jahr nicht nach der Geburt Chriſti (ſondern nach der Zahl der letzten Gedult der Heiligen) nennen.
Sie verwerffen gewiſſe Zeit vnnd Stunden zu ſingen vnd zubetten/ nehmen das Abendmahl allen Sontag/ aber mit bedecktem Haupt/ achten keines Catechiſmen/ auch nicht der Apoſtoliſchen Glaubens Artickeln.
Wann die Predigt/ ſo ein jeder thun mag/ auß iſt/ weiſſagen drey oder vier/ darauff wird diſputirt/ vnnd die Zucht vorgenommen.
Die Obrigkeit hat bey jhnen keinen Vorzug/ mag kein Geſatz machen/ ſoll die Vertretter der erſten vnd andern Taffel/ nach dem Geſetz Moſis an dem Leben ſtraffen/ doch ſey es vnrecht/ ein Dieb auffhencken.
Goͤtzendiener ſind jhnen Papiſten/ vnnd Proteſtanten/ die hohen Schulen aͤrger als die Moͤnchs Cloͤſter/ vernichten Heydniſche vñ Chriſtenbuͤcher/ halten ſich allein an die Bibel.
Wie nun Robinſon nach New Engelland gezogen/ fielen jhm bey die vertriebene Engellaͤnder: vnnd ſonderlich Cotton, ein ſehr beredter Mann/ der dieſe Sect zum hoͤchſten polirt vnnd vollendet/ vmb das Jahr 1635. das kluge Weib Hutchinſon bracht vnder dem ſchein/ der widerholten Predigten/ ſo Cotton thaͤt/ vielerley Jrꝛthumb vnder das Volck.
Das Geſaͤtz fuͤhre nicht zu Chriſto: der Menſch ſey mit Chriſto/ ohn den Glauben/ von Ewigkeit hervereynigt: muͤſſe ein vertrawen auff Chriſtum ſetzen/ welches auß dem Zeugnuß deß Geyſtes herꝛuͤhre/ ohne zweiffelen/ ſo fern/ daß auch Mord vnd Ehebruch nichts daran hindere: der Heiligen vnd Heuchler Gnad ſey eins:
Chriſtus glaube vnnd liebe in vns/ ſey die newe Creatur: GOtt liebe den Menſchen vmb Suͤnd vnnd Tugend willen nichts deſto mehr oder weniger: die Suͤnd betruͤbe kein Chriſten: der Chriſt muͤſſe nit betten/ als wann jhn der Geiſt darzu treibt: auch ſoll man kein Chriſten zur Gottſeligkeit anmahnen.
Die Seel vergehe mit dem Leib: Chriſti Menſchheit ſey die Kirch auff Erden.
Vnnd dieſe Leuth waren die Heyligkeit ſelbſten/ redeten von nichts ſchier/ als von der freygegebenen Gnad/ vnd von der Herꝛlichkeit deß Evangeliſchen Menſchen/ den bloſſen Chriſtum auff ſeinen Thron zuſetzen.
Hutchniſona gebahr dreyſſig Mißgeburten auff einmal: vnnd jhre Freundin Deir ein vber allemaſſen abſchewliche Geburt:
aber die hohe Obrigkeit vertrieb dieſe vberzwerche Lehrer.
Als nun das Parlament die Reformation der Kirchen vorgenommen/ wurde dannoch kein Kirchenordnung gemacht/ darumb thaͤt ein jeder/ was jhn recht dauchte vor ſeinen Augen/ wie zur Zeit/ da kein Koͤnig noch Richter in Jſrael war.
Die Bilder der Dreyeinigkeit Chriſti/ Marien vnnd der Apoſteln waren niedergeriſſen/ vnd nun verlaͤſtert man dieſe Perſonen ſelbſt.
Das Creutz vnnd Kniebeugen wurd bey dem Sacrament verbotten/ nun verlaͤugnet man die Sacramenten gar.
Die Feſt Tage ſind auffgehoben/ nun verlacht man den Sontag/ die Biſchoffliche Hohheit iſt verſchwunden/ vnd nun ſihet man gar kein Regiment.
Der Koͤnig wird geſchmaͤhet/ daß er die Papiſten geduldet/ vnd das Parlament leidet alle Grewel/ ſo ferꝛn/ daß in einer einigen Pfarꝛ zu Londen eylff verſcheydene Secten ſich befunden.
Dann wie die Biſchoffe gedaͤmpfft waren/ kamen die Jndependenten Hauffenweiß auß New Engelland vnd Holland wieder nach Engelland/ vnd nenneten/ weil ſie aller Freyheit gewohnt/ die Presbyteria ein new Orth von Biſchoffen: dannenhero groſſe Verbitterung entſtanden/ endlich auch der Krieg/ vnd deß Koͤnigs Todt.
Die Jndependenten/ oder newe Purktaner ſind zweyerley Gattung/ dann etliche halten es mit den Reformierten/ auſſerhalb deß Kirchenregiments/ vnd nennen ſich zum vnderſcheyd Congregationales:
die andere ſind von allen Secten/ wie ein truͤb Waſſer auß vielen Lachen zuſammen gefloſſen/ rühmen ſich deß Geiſtes/ als das Heilige Volck Gottes/ das Reich Chriſti wider die Biſchoffe vnd Preßbyterianer zuverfechten: ſo gar vnbeſtaͤndig in der Lehr/ daß was ſie Geſtern veſt glaubten/ heut verwerffen/ vnd Morgen doch einanders waͤhlen.
Dieſe trachten nach Reichthumb/ weil die Heiligen das Land beſitzen vnd beherꝛſchen ſollen: kleyden ſich praͤchtig/ vnnd ziehen die Reichen an ſich/ haſſen aber alle andere zum euſſerſten.
Dieſe hielten es anfangs ſteiff mit dem Parlament/ verlaͤſterten aber/ weil man ſie zu Dienſten nicht ziehen wollen/ die Schotten/ machten ſie verdaͤchtig vnd verhaßt/ ſchrien Verfolgung/ wann mans nicht mit jhnen hielte/ predigten die Freyheit zuglauben/ nenneten die Preßbyterianer/ Chriſti Feinde/ Verfolger der Glaubigen/ vnd Teuffelskinder/ denen ſie ehe alles Vngemach anthun/ als jhrer Tyranney pariren: lieber ſterben/ als vnder jhnen leben/ vnnd die Waffen nicht ehe niederlegen wolten/ biß die Freyheit deß Gewiſſens erhalten waͤre: die Biſchoffe waͤren noch ertraͤglicher geweſen darumb ſie auch lieber zu den Koͤnigiſchen tretten wolten.
Etliche verwerffen die H. Schrifft gantz vnd gar: etliche ſagen/ es ſey keine Kirch auff Erden/ die Exſpectanten genannt: vnnd meynen/ der Apoſtel Johannes ſey noch auff Erden/ ja gar in Siebenbuͤrgen/ vnd werde eheſt kommen/ die Kirch zureformieren: andere/ als die Jnquiſitorn/ ſuchen die Kirch in der Wuͤſten: andere haben ſo grewliche Meynungen/ daß einem die Haar auff dem Haupt zu Berge ſtehen/ wann er ſie nur hoͤrt erzehlen.
Die Koͤnigiſchen vermeynten einen Vortheil bey jhnen zufinden/ vnd vnderhielten die Trennung/ aber das Parlament beſorgt ſich eines groſſen Vngluͤcks von jhnen.
Weil dieſe den Synodum nicht koͤnnen hindern/ oder auffheben/ haben ſie ſich dem Pailamento vnd Synodo wiederſpenſtig erzeigt/ vnd jhre Erklaͤrungen nimmer vor voll vbergeben/ vnd halten die Reformierten ſchier gar wie die Heyden.
Sie ſetzen in der Jndependentz den anfang deß Reichs Chriſthieunden auff Erden/ ſie vnderweiſen die Jugend nicht/ ſind gantz ſtill bey dem Abendmahl/ vnd halten viel kleine Verſamblungen in den Haͤuſern/ andere zuverfuͤhren/ vnd glauben bald dieſes/ bald jenes/ vnnd endlich ſehr wenig von der Obrigkeit.
Es ſind aber die Jndependenten ohngefehr der ſechſte Theil in deß Parlaments Heer/ vnnd den Cronwell zum Vorſteher haben/ deme ſie auch alle gute Verꝛichtungen zuſchreiben.
Die Vrſachen ſo vielerley Sectirer ſind.
1. Die Freyheit zu predigen/ dadurch ſich ein jeder erkuͤhnet/ vnnd vor ein groſſen Doctorn ſelbſt haͤlt/ wann er einigen Zulauff bekompt.
2. Die Freyheit eines vnnd anders zuglauben/ oder zuverwerffen.
3. Die Freyheit den Kirchendienern jhre von der Obrigkeit verordnete Beſoldungen zuentziehen.
4. Die Freyheit/ ein willkuͤhriges Recht zuſetzen.
5. Die Freyheit zuſuͤndigen/ weil Gott die Suͤnder vnd Anruffer gleichlingen liebe: darumb niemand wegen ſeiner begangenen Suͤnden zu ſorgen.
6. Die Freyheit in den tanſend Jahren/ der Regierung Chriſti hieunden auff Erden.
7.
Aber die Freyheit der Politicorum mag wohl ein Vrſach aller Vrſachen ſeyn: hergenommen von Eraſto dem Schweitzeriſchen Medico, zu Heydelberg/ vnd Adamo Neuſero, (der endlich zum Arianer vnnd Tuͤrcken worden) dem Prediger/ wie auch Chriſtophoro Probo dem Cantzler/ welche Oleuiano widerſtunden/ als man den Kirchenbann wollen einfuͤhren.
Dann Colmann/ Prediger zu Londen/ vbergab das Kirchen Regiment der Weltlichen Obrigkeit/ vnd ſtuͤrtzte/ ſo viel an jhm war/ die Kirch in ein ſehr elende Dienſtbarkeit: darauß die hohe Commiſſionen/ davon droben/ entſtanden.
Dieſe ſehen eben vngern/ daß der Bund/ den die Schotten wegen der Reformation auffgericht/ vnnd die Engellaͤnder angenommen/ gehalten werde.
Wie auch nicht weniger/ daß die Statt Londen/ das Parlament vnd der Synodus einig bleiben/ vnnd hiernechſt ſie im Zaum halten: zumahl ſie dieſe Wort/ wir werden allen Fleiß anwenden/ daß die Kirch nachdem Wort Gottes vnd den Exempeln/ der beſt Reformirten Kirchen/ verbeſſert werde/ nicht dulten oder hoͤren koͤnnen/ ſondern jmmerzu vom Geiſt/ vnnd newem Reich Chriſti ſchwaͤtzen.
Der 8. Diſcurß.
Wie vngluͤcklich der Koͤnig in Engelland zu Feld geweſen/ wie der Frantzoß Roſes/ vnd Balaquier: dann Mardeick erobert/ vnnd die Barbarini in Schutz genommen.
Von deß Tuͤrcken Einfall in Candien/ vnnd deß Ragoczy in Vngarn.
Was Vrangel/ Koͤnigsmarck/ Heſſen vnnd Weinmariſche verꝛichtet: vnnd bey Allerßheim getroffen/ auch den Sachſen zum Stillſtand vermoͤgt: wie Gallas vnnd Torſtenſohn nach Boͤhmen gehen/ der Keyſer mit Andacht vnd Macht den Schweden begegnet/ bey Janckaw geſchlagen/ vnd viel verlohren.
Worin Torſtenſohn gefehlet.
Was vor veraͤnderung erfolgt: wie es mit den Friedens Tractaten hergangen/ vnd wie die Calviniſten in den Religionsfrieden auffgenommen worden.
ES wolte aber das Volck ſich noch nicht zu Ruhe begeben/ vnd ob man ſchon etliche mahl/ wegen Wiederbringung deß lieben Friedens/ ſich bemuͤhete/ war doch auff keiner Seit viel Ernſt zuverſpuͤhren.
Dann das Parlament eyferte vber das Kriegsweſen/ vnnd wolte ſolchen Gewalt nicht in deß Koͤnigshaͤnden laſſen/ damit nicht etwan einige außlaͤndiſche Macht ſie vnder das Joch bringen moͤchte.
So waren zum andern/ die Biſchoffe zwar gedaͤmpfft/ aber keine newe Ordnungen verfaſſet/ oder dem Volck vorgetragen: vnd gedachte der Koͤnig/ vnder dem Schein/ daß alles vorige Verbrechen muͤſte in alten Stand kommen/ die Biſchoffliche Hoheit wieder zuerheben.
Das dritte belangt Jrꝛland/ daſſelbe der einen/ oder der andern Parthey vnderwuͤrffig vnd anhaͤngig zumachen.
Sehr nachdencklich/ daß der Koͤnig jederzeit hierin gehellet/ das Bapſtumb abzuſchaffen/ welchem aber die Parlamentiſten auß eygenen Thaten das Gegentheil erwieſen.
Der Koͤnig bezwang zwar etliche Orth/ namentlich Leuceſter: verlohr es aber wieder/ nach dem ſeine Voͤlcker im Feldt die Oberhand erhalten/ bald wegen geſuchten Raubs mit groſſem Verluſt vnden gelegen/ vnnd zwar zum andernmahl/ da er ſelbſt an Arm verwundet worden.
Jn Summa/ das Gluͤck der Waffen ſtund jhm auch im dritten Treffen bey Briſtol entgegen:
ſo thaͤt Leßle in Schottland was er wolte.
Das euſſerſt Abſehen war auff Jrꝛland: darumb macht er Fried am ſelben Orth/ verbittert aber das Parlament nur deſtomehr darmit/ vnnd verlohr auch das vierdte Treffen/ daß er ſich halb Fluͤchtig/ von einem Orth zum andern begeben muͤſſen.
Es konde hiebey der Bapſt kein voͤllige Huͤlff leyſten:
So hatte der Spanier nicht Vrſach ſeine Macht zutheilen/ vnd in Jrꝛland/ wie gern er auch gewolt/ Poſten zufaſſen.
Dann Leganes hatte ſich an die Portugieſen gehenckt/ vnnd zauſet ſich mit jhnen.
Auch ſtund es in Catalonien ſehr vbel/ in deme die Frantzoſen die Hauptfeſtung Roſes durch ſcharpffe Belaͤgerung zur Vbergab noͤthigten/ auch ein Haupt Treffen bey Balaquier erhielten: darauff allenthalben Geldpreſſuren/ vnd Tumult entſtanden/ daß der Spanier zu Saragoſſa/ zu Corduba/ auch zu Palermo in Sicilien vbele Haͤndel ſahe.
Wie nun kein Vngluͤck allein kompt/ alſo wurd die Convoy nach Balaquier geſchlagen/ vnnd alle Amunition verlohren/ der Orth ſelbſt den Frantzoſen vbergeben: alſo daß Leganes von den Portugieſen ablaſſen/ vnnd Arꝛagonien von ferꝛnerem feindlichen Vberfall verwahren muͤſſen.
Franckreich beſchwerte ſeine Vnderthanen nicht weniger/ vnd vervrſachte zu Mompelier/ wie dann an etlichen andern Orthen/ vnverſehnen Auffſtand/ ſo aber durch ſcharpffe Execution/ vnnd an der Hand liegende Kriegsmacht/ bald ſich ſtillete.
Thaͤt demnach ein ſtarcken Feldzug in Flandern/ erobert Mardick/ Linck/ Borburg vnnd andere Orth/ mit einer vnſaͤglichen Landsverheerung: vnnd vmb ſo viel leichter weil die Staaden die Veſtung Huͤlſt belaͤgerten/ vnnd ohne Rettung/ neben etlichen andern Nothveſten Schantzen einnahmen.
Darauß dann die Spaniſche Macht zuermeſſen/ welche ſo vielen Feinden/ zu einer Zeit muͤſſen gewachſen ſeyn.
Jtalien belangend/ gieng es langſamb daher/ weil Printz Thomaſo keine ſonderliche Macht auff den Beinen hatte/ bald den Vortheil erhielte/ bald Schaden empfunde.
Am Roͤmiſchen Hoff geriethen die Spaniſche vnnd Portugeſiſche Geſandten an einander/ daß dieſem etliche ſeine Diener auff offentlicher Gaß Todt geblieben: darob der Bapſt groß Mißfallen truge.
Die Barbarini/ deß juͤngſt verſtorbenen Bapſts Vettern/ ſolten Rechnung thun vber den verſchwenden Kirchenſchatz: nahmen aber jhre Zuflucht nach Pariß/ vnd wickelten ſich endlich auß aller Noth.
Das alleraͤrgſte war/ daß der Tuͤrck eine groſſe Macht auffgebracht/ vnder dem Schein/ die Malteſer/ wegen jhres ſtreyffens vnd raubens zuſtraffen: es war aber auff die Jnſul Candien angeſehen/ dahin der Einfall geſchehen/ da auch die Hauptſtatt Canea verlohren gangen.
Darumb allenthalben in Jtalien groſſer Schrecken eingefallen/ daß man auch den Kirchenſchatz zu Loretto nach Rom ſalvieret.
Man ſolte meynen/ der Tuͤrck doͤrffte ſich nicht an die mundere Europæer reiben/ angeſehen dieſelben ein geraume Zeit im Krieg geſchwebet/ vnnd der militariſchen Exercitien gepflogen/ daß auch ein geringer Soldat nun mehr verſtehen ſolte/ als Vorzeiten ein geweſener Hauptman.
Man meldete aber auch eine andere Vrſach dieſes Kriegs: daß nemblich die Maltheſer juͤngſt ein Schiff mit dreyfachen Rudern beſtritten/ vnd in demſelben deß Sultansſoͤhne einen erobert/ der nach Mecha zu der Beſchneidung fahren ſollen.
Als nun der Sultan ſein Muphti oder Prieſter gefragt/ ob er den Gefangenen mit Geldt loͤſen moͤchte/ vnd vernommen/ daß er Gewalt gegen Gewalt muͤſte fuͤhren: nahm er dieſe Expedition vor/ welche dem Patriarchen in Armenien den Kopff gekoſtet/ darumb daß er der Sachen ein boͤſen Außſchlag verkuͤndigen thaͤte.
Anderwertlich moͤchte man erachten/ daß der Türck vnſere verbitterte Gemüther von ein paar hundert Jahren her wohl erkundiget/ vnd nicht zweiffeln koͤnnen/ es ſolte kein einiger Potentat den eygenen Vortheil auß Handen laſſen/ vnnd ſich vmb die Venetianer hochbekuͤmmern.
Vnnd eben deßwegen haͤtte die Segnoria deſto mehr Vrſach/ jhres beſten zugedencken/ vnd dem vberauß maͤchtigen Tuͤrcken nach zugeben.
Ja es haͤtte derſelbe Krieg wohl moͤgen vermitten bleiben/ wann die Venetianiſche Befelchshabere vnnd Gubernatorn an jhren Meerhaͤfen den Raub nicht eingekaufft/ vnnd den Raubern nicht Vnderſchleyff vnnd Schutz gehalten.
Es mag aber zu Venedig ergehen/ wie anderſtwo/ da man vnderſchiedliche Ketten ſchmiedet/ vnnd einander bey der Hand haͤlt/ damit keiner vmbfalle.
Oder wie jener Baur ſeinem Nachbar Hanſen vber den Graben halffe/ weil er an einem andern Paß ſeines Steckens auch bedorffte.
Ein jeder hat vber die Obrigkeit zuklagen/ wie alles ſo parthellich hergehe/ biß man ein ſolchen Hohnſprecher nur zu dem Ende auch laͤſt heran ſitzen/ vnnd ein wenig Honig mit lecken/ damit jhm der Mund nicht gefriere/ vnnd wie Gallerey geſtehe: oder wann er jhm auffgehet/ nicht genugſamb ruͤhmen koͤnne/ daß es ſo redlich/ wie er biß dahin nicht glauben koͤnnen/ biß ers ſelbſt geſehen/ zugehe.
Darneben ließ jhme auch der Tuͤrck nicht zuwieder ſeyn/ daß Ragoczy/ Fuͤrſt in Siebenbuͤrgen/ ſich wieder das Hauß Oeſterꝛeich regte/ vnnd wegen der Religion abermahl Haͤndel in Ober Hungarn anrichtete.
Der Verſtand mit Torſtenſohn war beſchloſſen/ vnnd ſolte der Paß durch Gabaluncken vnd Bergſtaͤtte/ nach Schleſien vnnd Oeſterꝛeich ſich eheſt mit Gewalt oͤffnen:
weil nun der Graff von Buchheym nicht viel/ auch nicht die beſte Voͤlcker nach ſich ziehen kondte/ war es dem Siebenbuͤrger leicht/ jhn zuwenden/ vnnd zum Krebsgang zuweiſen.
Doch verſchaffte die Ambaſſade nach Conſtantinopel/ daß jhm ein groſſes vorzunehmen kein Mittel an die Hand gelegt/ vielmehr gebotten worden/ jnnen zuhalten: darumb er auch/ nach etlichen Puncten/ ſo jhm verguͤnſtigt vnd willfahrt worden/ wieder nach Hauß/ wie ein Dachs nach ſeiner Hoͤle/ mit Frieden gezogen.
Wie nun Torſtenſohn auß Holſteyn wieder nach der Elbe/ vnnd auff Boͤhmen zugegangen/ hinderließ er den Vrangel vnnd den Koͤnigsmarck/ die eroberte Orth zuerhalten/ vnnd die Daͤnen nach der Art zuplagen.
Vrangelfuͤtterte ſich auß zu Hamburg/ macht ſich an Renßburg/ wiewohl mit vergeblicher Belaͤgerung/ vnnd ſchlug den Buchwald: machte dadurch den Schweden ſolchen Lufft/ daß ſie das Eyeland Bornholm bezwingen/ vnnd zu jhrem groſſen Vortheil erhalten koͤnnen.
Koͤnigsmarck ruͤckt in das Stifft Bremen: erobert Rotenburg/ Otterßberg/ Staden/ Buxtehuden vnnd Bremerwerth/ welches letzte jhm durch Liſt wieder entgangen vnnd durchgeſtrichen.
Bey ſo geſtalten Sachen vermeynten die Staden auch im truͤben Waſſer zufiſchen/ giengen mit trotz durch den Sund/ vnnd wolten friſch dran/ wann ſie nicht der Printz von Vranien vmb etwas abgewendet/ vnnd wider den Spanier weiter verꝛeytzt haͤtte.
Gleichwohl bracht ſolch vbermuͤthiges Beginnen den Koͤnig in Dennmarck zu friedfertigen Gedancken/ bevorab da ſeine Staͤnde den Kriegslaſt nicht laͤnger tragen wolten noch konten.
Darumb beſchloß er den Frieden/ nach langem tractiren/ mit den Schweden/ darzu Engelland vnnd Franckreich geholffen: hinderließ etliche Schwingfedern/ vnnd noch etliche Veſtungen zum Pfand vnnd zur Sicherheit/ biß auff dreyſſig Jahr hienauß.
Solcher geſtalt hatte Koͤnigsmarck andere Arbeit zuſuchen/ die er auch im Oberland gefunden: dann Erlach vnd Moſer brauchten ſich zwar im Elſaß beſtes fleiſſes:
weil aber die Weinmariſche Frantzoſen nur auff der Bratwurſtherumb zogen/ vnnd gute Quartier ſuchten/ vberfiel ſie Jean de Werth in Francken/ bey Mergentheym/ vnnd jagt ſie biß nach Heſſen:
Jn welchem ritt er auch die Ammelburg der Belaͤgerung freygemacht/ an welchem Orth den Heſſen nicht wenig gelegen war/ auff daß es darmit nicht ergienge/ wie mit Heldrungen/ da die Heſſen jhre Klawen/ ohne Rettung eingeſchlagen.
Der Schad bey der Weinmariſchen Armee war ſehr groß/ weil anderthalb tauſendt gemeine Knecht ſich gefangen gaben/ neben 76. vnder Officirern/ 23. Fendrichen/ 28. Leutenanten vnd 25. Hauptmannen oder Rittmeiſtern/ 4. Generals Perſonen/ vñ 4. Majoren.
Darauff erfolgt Gernßheim/ Vmbſtatt/ vnnd endlich der Marſch nach Heſſen.
Alſo fuͤgt ſich Koͤnigsmarck zu den geſchlagenen Weinmariſchen vnnd Heſſen/ dadurch ein ſolche Armee erwachſen/ daß die Bayriſchen wieder zuruͤck gehen muͤſſen/ vnd ſich bey Allerßheim in Schwaben geſetzt/ an welchem Orth er von jhnen gangen/ kurtz vor dem Treffen.
Dann als der newe Secours auß Franckreich ankommen/ gab es bey Allerßheim harte Stoͤß/ daß der General Merey geblieben/ vnnd damit den Bayriſchen der Muth gefallen: vnder dem Hertzog von Anguien wurden zwey Pferd erſchoſſen/ vnnd das dritte verwundet/ vier tauſendt Bayriſchen biſſen in das Graß/ zwey tauſend/ mit dem Kayſeriſchen Geneneral Geleen gaben ſich gefangen:
vnd ſchier auß dieſem Jrꝛthumb/ weil der Confederirten rechter Fluͤgel in die Flucht gieng/ jhr lincker Fluͤgel aber die Bayriſchen vor ſich im rechten Fluͤgel zertreñet/ vnd hernach der Obſiegenden auch wider Meiſter ward.
Jn deſſen ſetzt ſich Koͤnigsmarck dem Churfuͤrſten ſo gar hart auff den Nacken/ daß er ein Stillſtand von ſechs Monaten/ als ein Vorbotten der Neutralitaͤt/ angenommen.
An dieſem Stillſtand war den Schwediſchen Generalen mercklich viel gelegen/ ein ſolchen Fuͤrſten vom Hauß Oeſterꝛeich abzuziehen/ der bey den Proteſtierenden das Haupt/ vnd ohne Zweiffel mit ſeinem Exempel viel andere nach ſich ziehen/ auch endlich zu einer Neutralitaͤt/ oder Friedenshandlung verſtehen wuͤrde.
Das Hauptweſen aber im Feld/ vnd der Gewalt der Waffen/ ließ ſich durch Torſtenſohn treiben/ wie man etwan ein Wild im Haag vnnd auff freyer Heyden jagt.
Dieſer hatte dem Koͤnig in Dennmarck ein harten Backenſtreych gegeben/ vnd jhn lehren ſimulieren/ oder ſynceriren/ wohlwiſſend/ daß der erſte Streych/ zumahl da er vnvorſehen iſt/ zween gilt.
Mann konde nicht eygentlich wiſſen/ was die Daͤnen vnder dem Schild vnnd Huͤtlein ſpielten/ ob es wegen der alten Gerechtigkeit auff dem Elbſtrom oder wegen deß newen Zolls/ oder wegen der Statt Hamburg geſchehe: zubeſorgen/ da die Schweden/ ein groſſe Niederlag leiden wuͤrden/ er das groͤſſere ſtuͤck vom Pfannkuchen ergreiffen ſolte:
wie dann ſeine Kriegs Voͤlcker/ eben mehren Theil gegen den Schwediſchen Graͤntzen/ in Halland ſich befunden/ dadurch Holſtein entbloͤſſet geſtanden.
Welches Torſtenſohn ſehr wohl in acht genommen/ vnnd wie ein Raubvogel auff die Rephuͤner geſtoſſen.
Als nun das Fewer in hoher Lohe branndte/ haͤtte die groſſe Begierd ſolchen Schimpff zu raͤchen gern alle Kayſeriſche Voͤlcker an ſich gezogen:
ja der Kayſer ſolte auch das Wetter lieber in Holſtein vnd Juͤtland geſehen/ als laͤnger auff ſeinem Dach gelitten haben:
aber es war das Hembd naͤher dann der Rock/ man gedachte die hien vnnd wiederliegende Schwediſche Beſatzungen außzuheben/ vnnd das Land von ſolchem vmb ſich freſſenden Wolff zuheylen/ bey gewiſſer Hoffnung/ da Gallaß nach der erſten Furj mit einer halb groſſen Armee zum Spiel kaͤme/ er der Sachen ein gewiſſen Außſchlag geben koͤnde.
Es war aber verꝛechnet/ weil Gallaß viel außrichten/ wenig ſchlagen/ vnnd den Kern behalten ſolte: dann wann man offt ſchlaͤgt/ gibts viel Kappen vnd Spaͤhne.
Einmahl vor all/ Torſtenſohn gieng mit dem Gallaß vmb/ daß die Kayſeriſche Armee den Paß nach Boͤhmen wieder zugehen/ nicht nur nicht verlegen koͤnnen/ ſondern auch dieſen ſchlůpfferigen Feind bald vor ſich/ bald hinder ſich/ bald auff den ſeiten/ vnd am Halß hatte: derſolche Rencken ſpielete/ daß gemeldte Kayſeriſche Armee vbel durch Hunger zugerichtet/ etliche mahl geſchlagen/ in gar geringer Anzahl die Oeſterꝛeichiſche Landen erꝛeychen moͤgen.
Vnnd hier war das aͤrgſte/ daß Torſtenſohn mitten im Winter jederzeit mehr thaͤte/ als im Sommer/ wie er dann zu Eingang dieſes Jahrs vmb Zeitz zwar etwas wenig geraſtet.
Weil nun der Kayſer ſahe/ daß die Dennmaͤrckiſche Haͤndel vbel abgelauffen/ vnnd nothwendig zum Frieden gelangen muſten/ auch die Schweden bald ſtaͤrcker wieder jhn heran kaͤmen/ dann ſie von jhm gelaſſen haͤtten/ namentlich daß dieſer grimmige Loͤw oder Leopard jetzt ein Sprung thun/ vnd ohne zweiffel das nothleidende Olmuͤtz wuͤrde zuentſetzen ſuchen: thaͤt er ſein euſſerſtes/ ein newe Armee wieder zurichten/ als auch in Boͤhmen geſchehen/ da ſich dann die jaͤmmerliche Gallaſſiſche Voͤlcker auch befunden Weil aber am Segen vom Himmel alles gelegen/ wendet ſich Kayſerliche Mayeſtaͤt zur Devotion/ ließ Bettage/ Kirchgaͤnge vnd Gottestrachten anſtellen/ erſchien ſelbſt mit hohem Exempel/ ſonderlich bey der Devotion zu vnſerlieben Frawen/ ſo vor dieſem zu Brandeiß von den Schwediſchen geraubt/ vnd vmb zwoͤlff tauſend Florin war auß geloͤſet/ vnd zur vorigen Devotion wieder auffgeſtellet worden.
Nach dem Exempel jhres Herꝛn Vattern/ ſeeligſten Andenckens/ der dem jenigen Kammer Herꝛn/ ſo jhne von der Gottestracht den zweyten Tag wollen ahhalten/ weil den erſten Tag das Gewicht der Kertzen ſo ſchwer geweſen/ daß die rechte Hand daruͤber geſchwollen/ zur Antwort geben: hab ich ja von Gottes Guͤte zwo Haͤnde/ auff daß wo die eine erlahmet/ ich jhme mit der andern dienen ſolle.
Es wolt aber das ſtarcke Wetter ſich nicht beſchweren laſſen/ weil der Himmel noch ferꝛnere Straffen vber die Oeſterꝛeichiſche Provintzen vnnd vber gantz Teutſchland beſchloſſen hatte.
Dann Torſtenſohn brach auff bey Zeitz/ zoge ſich durch den Jochimsthal nach Pilſen/ vnd Glattaw/ achtet keines Schnees/ vnnd braucht das Eyß zu ſeinem Vortheil.
Es ſchien/ als waͤr ſein Sinn geweſen/ nur durchzubrechen/ vnd Olmuͤtz zuentſetzen/ oder einige Siebenbuͤrgiſche Huͤlff/ weil damahlen noch kein Fried beſchloſſen/ an ſich zuziehen.
Ein wunderliche Reſolution/ ſich in deß Feindes Land hienein wagen/ vnnd in ein Maußfall gehen:
dann der Boͤhmiſche Wald war vmb jhn auff den Seiten verhawen/ daß er zur Seiten nach Oeſterꝛeich nicht haͤtte außſetzen koͤnnen:
ſo war der Sachs/ ehe jhn Koͤnigsmarck zum Stillſtand vermoͤgt/ hinder jhm her/ vnd verwahrte die Thuͤr/ ſo hauffte ſich die Kayſeriſche Macht auff der andern Seiten/ alſo daß vor der Stirn ein vnpaͤßliches Gebuͤrg vnd Gewaͤlde jhm das Geſicht/ den Verſtand vnd Hoffnung haͤtten nehmen koͤnnen/ zumahl alles feindſelig vnnd jhn zuverſchlingem ja mit Haut vnd Haar auffzufreſſen bereyt war.
Bey welchem Spiel auch Chur Bayern Theil haben wollen/ vnd etliche gute Regimenter dahin verordnet.
Salluſtius meldet/ Caij Marij vermeſſene That/ ein nothfeſtes Caſtell in der Wuͤſten zuvberꝛumpeln/ ſey jhm zu groſſem Ruhm bey dem gemeinen Volck gediehen: in deme verſtaͤndige Leuth ſolches gar nicht loben wollen/ weil dardurch der Kern ſeiner Kriegs Voͤlcker/ ohne Schwerdtſtreich/ nur auß Mangel Waſſers haͤtten verſchmachten koͤnnen.
Doch wem das Gluͤck ein guͤldene Kron auffſetzt/ der traͤgt ſie/ er heiſſe Cuntz oder Claß/ ſeye geſcheit oder geſchellet/ trage Witz oder Wanſt.
Der Keyſer hielt ſich zu Prag/ dieſem Weſenauß der Muͤhe beyzuwohnen/ vnnd befahl einmahl vorall/ man ſolte den fluͤchtigen oder deſperaten Feind zum ſtand vnnd ſchlagen bringen/ auß dieſer vernuͤnfftigen Conſideration/ man moͤchte etwan mit gleichen Kappen von einander kommen/ ſo haͤtte dannoch der Feind weniger Mittel ſich wieder in voͤllige Poſtur zuſetzen: wolte dann das Gluͤck ſich guͤnſtig erweiſen/ ſo waͤr hiermit dieſem Vnthier ein Kropffſtoß gegeben/ der jhm den Garauß machen/ oder doch ſolche Vnkraͤfften vervrſachen muͤſte/ daß viel gutes hernach erfolgen wuͤrde: vnd alles zum aͤrgſten genommen/ ſo wuͤrde eine abgemattete Armee/ (dann dieſer ſeit Voͤlcker auch Kraut vnnd Loth fuͤhrten/ Faͤuſte vnd Parthen truͤgen/ auch das Leder thewr verkauffen) wenige Feſtungen vberwaͤltigen koͤnnen/ oder doch bey der erſten andern/ oder dritten/ ſolchen Widerſtand finden/ biß man in deſſen wieder zukraͤfften gelangete.
Es war ein vber alle maſſen erbaͤrmlicher Zuſtand vmb beyde feindliche Armeen/ die einander vor- vnd nach/ wieder an den Seiten giengen/ vnnd zwar mit groſſen Tagreyſen/ als waͤre es Sommerszeit/ nur einander abzumatten/ vnnd im Vortheil zuvberſtreichen/ biß ſie ohn ferꝛn Thabor/ bey dem Flecken Jankaw den 23. Febr. 1645. in einander gefallen/ vnnd wie die wuͤtende reiſſende Thier ſich ſelbſten auffgerieben.
Auff Kayſeriſcher Seiten geſchah das erſte Vngluͤck/ daß Goͤtz/ der einen Huͤgel vmbgeben/ vnnd hinden einfallen wollen/ zu grund geſchlagen ward/ ehe man ſich deſſen verſehen/ ob er ſchon gleich anfangs was gluͤcklich fortgeruͤckt.
Das andere war/ daß man zufruͤhe Victory geſchrien/ vnnd in deß Feinds Bagage gefallen/ bey welcher Begebenheit Torſtenſohn das Geſchütz in- vnd vber die Bagage mit ſolcher Vngeheur ſpielen laſſen/ daß ſeine Truppen wieder zu rechtem ſtand kommen.
Das dritte aber verderbte das gantze Spiel/ als die fuͤrnembſte Kayſerliche Brigaden den Hügel herunder gieng/ vnd dem Feind dadurch allen Vortheil einraumete/ von der Hoͤhe herunder zufallen/ vnd alles in Vnordnung/ ja gar in die Flucht zubringen.
Bey dieſem Treffen ſind Geneneralsperſonen geblieben vnnd gefangen worden/ zu endlichem Vndergang der Kayſerlichen Armee.
Torſtenſohn ließ ſich den veſten Orth Thabor/ da die beſte Bagage vnnd Ammunition ſtunden/ noch nit jrꝛen/ ſondern erobert Newhauſen Jglau/ Znaym: ſchlug die Kayſeriſchen abermahl auff jhrem Sammelplatz bey Sintzendorff/ vervrſacht ein ſolche Forcht zu Wien/ daß die Gutſchen mit hunderten auff Graͤtz vnnd nach dem Stifft Saltzburg ins Gebuͤrge eyleten.
Die Belaͤgerung Olmütz hub ſich auff/ wegen ſolcher vngluͤcklichen Zeitung/ es traff aber das Wetter an dem Donawſtrom.
Dann die Schweden befanden ſich verſtaͤrckt/ von den Gefangenen Voͤlckern/ vnnd ob ſie ſchon hierbey kein Seiden geſponnen/ leckten vnnd heyleten ſie doch jhre Wunden gar bald.
Sie vberwaͤltigten Steyn/ Krembs/ Dürſten/ Creutzenſtein/ Cornewburg/ vñ gar die Schantz/ ſampt der Wolffsbruͤck vor Wien.
Vnd hie mag Torſtenſohn drey Fehler begangen haben: den eſten/ daß er damahls ſeinem Gluͤck den Segel eingezogen/ vnnd das erſchrockene/ ja bebende/ vnnd verlaſſene Wien nicht weg genommen/ zumahl die Kayſeriſche geſchlagene Voͤlcker zerſtrewt/ vnd gantz vnwillig/ auch zu keiner Diſciplin annoch zubringen waren.
Den andern/ daß er dem Kayſer alle gefangene Officierer vmb eine leidliche Ranzon außzuloͤſen angebotten/ auch auff Parole vnnd Glauben/ frey gelaſſen: welcher geſtalt die obigeſchwuͤrige Voͤlcker wieder in Ordnung gebracht/ vnnd zu einer newen Armee ein guten Anſtalt gemacht worden.
Den dritten/ daß er ſich vor Bruͤn vnnd den Spiegelberg gelegt/ daſelbſten ſein beſtes Fußvolck eingebuͤßt/ vnnd dannoch vnverꝛichter Sachen abziehen muͤſſen.
Es mag aber Torſtenſohn den erſten Fehler darmit beſchoͤnen/ daß er ſein Gluͤck nicht vbertreiben/ vnd zu dem gewoͤhnlichen Türcken nicht verꝛeytzen wollen/ auch wohl wiſſend/ daß Wien vor hundert vnd mehr Jahren/ dem Tuͤrcken dreymahl hunderttauſent Mann abgeſchlagen/ vnnd jhn ſelbſt zum Abzug gebracht.
Auch trawte er der andern Seite deß Stroms/ da die Bayriſche Macht heran ſtreichen wuͤrde/ gar nicht: vnd hatte keine Bereytſchafft die viele Bruͤcken vber den Strom biß an die Statt ſelbſt/ zubezwingen: wolte demnach auff ſeiner Seit deß Stroms etwas nutzliches verꝛichten/ wie er auch gethan.
Daß er nun die gefangene Officirer ledig zehlen wollen/ mag wohl die Begierd zum Seckelſamen/ vnnd dadurch ſein Gegenparthey zuſchwaͤchen/ auch darneben ſein Heroiſch vnd Loͤwengemuͤth den ſtehenden anzugreiffen/ dem liegenden zuverſchonen/ vervrſacht haben.
Vnnd ſteht ſehr ſchoͤn in der Chronick daß Menſchen gegen Menſchen Menſchlich/ nicht aber Viehiſch vnd Hundiſch verfahren.
Darumb alle hohe vnd niedere Kriegs- Leuthe ſelbſten Beſtien ſind/ wann ſie jhren gefangenen Feind vbel halten/ Hunden vnd cujoniren: dadurch ſie jhren groben Vnverſtand an Tag legen/ als welche Handwercks Gebrauch weniger wiſſen/ dann die Zuͤnfftige Schuſter vnd Schneidersgeſellen.
Vnd wie offt iſt es geſchehen/ daß gleiches mit gleichem ſich berechnet/ vnd ein ſolcher Beſtialiſcher Obſieger ein gleiches/ ja groͤbers was/ von ſeines gleichen/ von geringern/ ja gar von den Bawren muß einnehmen/ vnd etwan nach groͤſſer Qual das Leben darbey laſſen.
Fuͤhrte man gleich den Krieg wieder den Tuͤrcken/ ſolte man doch ſeiner ſelbſt eygenen Menſchlichen Arth nicht vergeſſen/ zugeſchweigen/ daß wir vns deß Chriſtlichen Glaubens ruͤhmen/ auch gar wegen der Religion/ welche mit vnderꝛichten/ vnd ſanfftmuͤtigem Geiſt will fortgepflantzet werden.
Daß er aber eine Haupt Belaͤgerung vorgenommen/ thaͤt er/ ſeine Voͤlcker in jmmerwehrender Vbung zuhalten/ vnd ſeinen Feind zu einem ferꝛnerem Streich zubringen.
Doch ſolte er den Voͤlckern mehr geſchonet/ vnd etwas Ruhe gegeben haben/ vnvergeſſen/ daß jhm Freyberg in den ſechs Staͤtten ſeine im Feld erhaltene Victory ſehr verdunckelt/ vnnd mit ſchimpfflichem Abzug beſchmeiſſet hatte.
So viel aber hatte dieſes Haupt Treffen Veraͤnderung gebracht/ daß im Namen deß Bapſts zu Rom vnd Jrer Kayſerlichen Mayeſtaͤt der Churfuͤrſt von Trier aller Anklagen befreyt/ vnnd mit ſondern Gnaden zu ſeinem Ertz Stifft iſt gelaſſen worden.
Daß der Siebenbuͤrgiſche Vergleich ſchleunig fortgangen/ vnnd Buchheym mit ſeinen Voͤlckern wieder herauß gezogen: ja daß auch Dennmarck nur deſto ehe mit dem Schweden/ damit Torſtenſohn nicht wieder kaͤme/ geſchloſſen: vnnd daß Sachſen den Stillſtand angenommen: daß auch Trautmanßdorff deſto ſchleuniger nach Muͤnſter zu den General Friedens Tractaten geeylet.
Jn deſſen pagirte Torſtenſohn durch Boͤhmen/ Maͤhren vnnd Schleſien:
ſo hatten zwar die Weinmariſche Frantzoſen ein blutigen Sieg bey Allerßheim erhalten/ vnnd jhren rechten Fluͤgel/ ſampt dem Feldherꝛn Gramont (den Bayern mit groſſen Verehrungen ohn entgelt/ ledig gezehlt: welches nicht wenig nachdencken einiger corꝛeſpondentzen vervrſacht) eingebuͤßt/ aber keinen Nutzen davon getragen/ als daß ſie hernach von der Belaͤgerung Hailbrun/ wegen deß Bayriſchen Anzugs/ muͤſſen ablaſſen/ vnnd ſich mit noth nach Philippsburg reteriren/ die Heſſen/ ſo das beſte bey obigem Treffen gethan/ giengen nach Hauß/ legten ſich ohn groſſen Wiederſtand in die Statt Marpurg vnnd belaͤgerten daſſelbe Schloß.
Jhr geweſener General Melander ließ ſich von dem Weſtphaͤliſchen Krayß/ an deß General Geleen Stell/ der dem Kayſer dienen ſolte/ beſtatten.
Bey ſo gefaͤhrlichem Zuſtand deß Roͤmiſchen Reichs vnnd der Oeſterꝛeichiſchen Erblanden/ gab es vielerley Deliberationes:
Anfangs zweyte man ſich/ den Deputations Tag zu Franckfurt auffzuheben/ oder gar zu einem General Tractaten- Tag zumachen: nachmahls/ als mit groſſer Muͤhe vnd langer Weil/ man Muͤnſter vnd Oßnabruck darzu beliebet/ welcher geſtalt die Staͤnde daſelbſt erſcheinen ſolten/ alle vnnd jede/ oder nach Gewonheit der Reichs Verſamblungen.
Ein feiner Grund zu einem vnbeſtaͤndigen Frieden/ vnd gewiſſem newen Krieg wird gelegt/ als der Frantzoß deß Hertzogen von Lothringen Abgeſandten nicht wollen zulaſſen: gleichſamb haͤtte ſelbiger Fuͤrſt ſich in das Teutſche Weſen gar nicht eingeflochten/ vnnd wuͤrde die Frantzoͤſiſche Haͤndel deß Reichs vnbegruͤſt abhaſpeln laſſen: welches dann alle die jenige heymlich gern ſahen/ denen der Krieg mehr beliebte/ als der Friede.
Vnd hatte Kayſerliche Mayeſtaͤt groß Recht/ die Staͤnde von jhrem Eyfer abzumahnen/ daß man deß Reichs Heymlichkeit/ Wunden vnnd Schame nicht ſo gar frey den außlaͤndiſchen Potentaten entdecken/ ſondern den Frieden vberhaupt beſchlieſſen/ die geringere Sachen aber/ dem Herkommen gemaͤß/ auff Reichs- vnd Deputations Taͤgen/ vertragen ſolte.
Es wolte aber dieſe trewe Erinnerung nicht ſtatt finden/ der Eyfer in der Religion/ der eygen Nutze/ die Privat Rache/ vnnd ſonderlich der Hochmuth der gluͤcklichen Waffen jeder Parthey/ ſo auch wie ſich das Wetter aͤnderte/ drange fuͤr alles/ ſo ferꝛn/ daß ein jeder vom Adel ſeine Spaͤhn herzutruge/ vnd bald gern ein newes Fewer darmit angezuͤndet haͤtte.
Eines war zuverwundern/ daß der Kayſer/ vnd die Catholiſche Parthey den Calviniſten ſo guͤtig geweſen/ vnnd ſelbe zu den Tractaten nicht nur zugelaſſen/ ſondern auch vnder die Augſpurgiſche Confeſſions Verwanden/ da es die Lutheraner leiden moͤchten/ zehlen wollen:
da ſie doch ſchon auß der Laußnitz vnder Rudolpho II. vertrieben/ vnnd jetziger Zeit/ als Vrheber deß Boͤhmiſchen Vnweſens verꝛucht geweſen.
Auff Schwediſcher Seiten hieſſe es gar nicht/ wie hiebevor/ man ſolte der Calviniſten wegen/ an dem Frieden ſich nicht hindern laſſen/ vnnd jhrentwegen kein Pferdt ſatteln/ auch kein Strohalm auffheben.
Dann Schweden erachtete/ was Heſſen Caſſel bey dieſem Weſen gethan hatte/ vnnd was Brandenburg noch ferꝛner thun koͤnde:
neben dieſem zuruck dencken/ wo die Calviniſten ein ſondere Parthey machen/ die Staden vnnd Engelland/ ſampt den Schweitzern an ſich ziehen/ ja gar der Catholiſchen Huͤlff ſich bedienen ſolten: wuͤrde es vmb das Lutherthum vbel ſtehen: zumal nichts newes/ daß man bey dergleichen Zufaͤllen Huͤlffe ſucht/ biß man ſein Zweck erꝛeychet.
Alſo haͤtten ſich der Hugonotten in Franckreich bald die Malcontenten/ bald die Koͤnigin ſelbſt/ bald der Koͤnig bedienet/ vnnd zwar zu jhrem Vortheil/ aber auch zu jhrer Subſiſtentz.
So ſtuͤnde ja noch die Verbuͤndnuß der Lutheraner ſelbſt mit den Frantzoſen auff Schwediſcher Seiten: vnnd dann auch der Hollaͤnder oder Calviniſten mit gedachtem Frantzoſen.
Darumb wolte man auff Lutheriſcher Seiten mehr auff den gemeinen Nutzen/ als auff deß Darmbſtatters privat Strittigkeiten wegen deß Fürſtenthumbs Marpurg/ oder auff der Saͤchſiſchen Prediger hitzigen Eyfer ſehen: zuvorderſt als die Calviniſten ſich deß Herkommens vom Paſſawiſchen Vertrags an geruͤhmet/ vnd zu allen guͤtigen Mitteln erbotten.
Was aber auff Catholiſcher Seiten ſolchen Favor verurſacht habe/ moͤcht noch im Cabinet verſchloſſen/ vnd vnder den dunckelen Brieffen zufinden ſeyn.
Doch kan jemand gedencken/ Kayſerliche Mayeſtaͤt haͤtte obiges Abſehen auch haben koͤnnen/ die Calviniſten/ wegen deß Pfaltzgraffen jhnen gleiche Rechnung machten/ vnnd ſehr weit von dem Hauß Oeſterꝛeich alienirt worden/ ſolcher geſtalt vmb etwas wiederumb zubegnuͤgen/ vnd zu ſeinem Willen zulencken.
Weil aber die Catholiſchen jederzeit beſſere Zuneygung zu den Lutheraner/ vnnd dieſe zu jhnen/ als beyde Theil zu den Calviniſten getragen/ zumahl die Calviniſten alle Kirchen Ceremonien vber einen Hauffen von ſich geworffen:
wolte bedencklich fallen/ woher ſolch vnverhoffte Gunſt erwachſen/ als nur die Lutheraner vmb etwas zuſchrecken/ daß man nemblich ſie wohl fahren laſſen/ vnd andere jhres gleichen von der Kirchen Abtruͤnnige annehmen koͤndte:
ein mehres ſolcher geſtalt wegen deß Eyfers zuerlangen.
Andere meynten/ wann es den Lurheranern wuͤrde heymgeſtellt/ die Calviniſten in den Religionsfrieden zubegreiffen oder nicht: ſolte ſich ein groß Vngeſtuͤm erheben/ dieſe beyde Partheyen hart an einander zuhetzen:
da dieſe die Oberhand vnnd Begnadigung/ jene die Gleichheit vnd Berechtigung fuͤrwenden moͤchten.
Dieweil aber die Schweden mehr auff jhren Weltlichen Nutzen ſahen/ ſegelten ſie darmit durch/ vnnd nahmen die bißher ſehr verachtete Calviniſten mit ſich ins Schiff: ob ſelbe ſich aber wieder werden außladen laſſen/ gibt die Zeit.
Der 9. Diſcurß.
Der Tuͤrck leidet Verluſt.
Die Staͤnd in Poln wollen nicht kriegen.
Was die Frantzoſen in Jtalien vnnd Spanien verꝛichtet.
Der Koͤnig in Engelland kompt in Jrꝛthumb.
Niederlaͤndiſcher Krieg.
Das Haupt- Weſen ziehet ſich nach Heſſen:
was da vberſehen worden.
Gehet wieder nach Beyern vnd dem Bodenſee.
Von dem Stillſtand/ was in deſſen gegen den Kayſeriſchen vorgangen.
Wie Holtzapffel ſein Generalat angetretten/ die Schwediſchen biß in den Niederſaͤchſiſchen Krayß getrieben/ vnnd Marpurg belaͤgert.
Spaniſche vnd Tuͤrckiſche Haͤndel.
ES hatte die Chriſtenheit nicht Arbeit genug vnder ſich ſelbſt/ wann der Tuͤrck/ der abgeſagte Feind Chriſtlichen Namens/ nicht auch durch vnſere loſe Haͤndel waͤr munder worden/ den Weg nach Jtalien zu oͤffnen.
Die Venetianer thaͤten jhr beſtes/ vnnd hatten ein ſonderlich Vngluͤck mit jhrem Arſenal oder Zeughauß/ bey Eingang dieſes 1646.
Jahrs/ welches nicht wie man den Frantzoſen wollen Schuld geben/ vnnd die Tuͤrcken ſpargieren doͤrffen/ durch angelegtes Fewr/ ſondern durch Verwahrloſung der Zimmerleuth in ſchrecklichen Brand gerahten: vnnd zwar zur Vnzeit/ da eben alles voller Argwohn geſtocken.
Dann in Dalmatien beſorgte man ſich ſehr von deß Tuͤrcken Vberfall/ wie er dann Novigrad ohn ſonderlichen Schaden einbekommen/ alſo daß ſich Zara zubefoͤrchten hatte.
Doch verlohr er ein tapfferes Treffen zur See/ welches er ſo gar hoch nicht achtet/ wegen groſſer Menge ſeiner Voͤlcker:
im andern Treffen ließ er ſechs tauſent/ vnnd die Venetianer vier tauſent:
dadurch jhm der Sieg geblieben/ daß er die Statt Retimo/ ohn das Schloß/ einbekommen.
Der Koͤnig in Poln thaͤt groſſe Ruͤſtung/ vnd wolte den Tuͤrcken/ zugleich den Tartarn angreiffen: aber die Staͤnde hieltens vor ein vnnoͤthig Beginnen/ vnnd beſorgten ſich noch darneben/ es moͤchte auff ſie angeſehen ſeyn/ jhre Privilegien zuvernichten/ vnnd newe Beſchwerden auffzudringen/ wie etwan in Engelland vor Augen waͤre.
Darumb wurd der Krieg allenthalben gehindert/ auch mit offentlicher Widerſpenſtigkeit der fuͤrnembſten Provintzen/ ſonderlich da die Vn Catholiſche die Oberhand hatten/ biß endlich auff einem Reichstag alles eingeſtellt worden.
Viel meynten/ der Eyfer zu der Religion haͤtte dieſen Sinn erweckt/ vnnd ſolte dem Hauß Oeſterꝛeich zum beſten gereychen: andere ſorgten vor die Schweden/ ob ſie bey ſo ſchwerem Teutſchen Krieg nun deſto geſchwinder zuvberwaͤltigen ſeyn ſolten.
Andere erachteten/ weil die Hungariſche Staͤnde die Jeſuiter außgetrieben/ vnd ſolches fuͤrnemblich auff deß Ragoczy Anſtifftung/ es moͤchte dorthienein gelten.
Die fuͤrnembſte Haͤndel in Jtalien waren/ daß Vincentius Caraffa zum General deß Jeſuitiſchen Ordens worden: daß die Frantzoſen Orbitello vergeblich belaͤgert: ein ſtarckes Treffen zur See gethan/ vnd jhren General Brezé darbey verlohren/ doch Telamona vnd S.
Stephans Haffen erhalten vnnd beſchuͤtzt:
aber Portolongone vnnd Plumbino erobert.
Jn Spanien hiengegen thaͤt der Frantzoß viel Muͤhe vor Lerida, vnnd muſte doch vnverꝛichter Sachen abziehen.
Jn ſelben Landen war vberauß groß trauren/ vber deß einigen Printzen vnd Jnfanten fruͤhzeitiges Ableiben.
Bey den Engellaͤndern wolte ſich deß Koͤnigs Gluͤck zur naige ſchicken/ ſonderlich als ſein General Hompton von dem Fairfax geſchlagen ward: alſo daß der Koͤnig geſinnet/ ſich auff deß Parlaments jnſtaͤndiges begehren nach Londen zuverfuͤgen: davon jhn aber ſeine geheyme Raͤhte abgeſchreckt/ in dem ſie jhm vormahleten/ wie das Parlament aller Enden/ da der Koͤnig durchziehen ſolte/ den Voͤlckern in die Gewehr/ vnnd noch auß deß Koͤnigs Comitat die jenige zugreiffen/ ſo kein Paß von dem Parlament/ befohlen haͤtte.
Dadurch dann abermahl die Tractaten vnfruchtbar/ vnnd die Statt Oxonia vom Parlament bezwungen worden.
Hie war es Zeit/ deß Volcks Vnmuth zuſtillen/ vnd in Perſon zuerſcheinen/ ob es ſchon/ wie etwan in Franckreich bey den Maltotis, rund vnd bund gehen moͤgen.
Dann wann der Strom angebrochen/ wird alles trübe: ſetzet ſich aber bald wieder/ vnnd wird nochmahln hell vnd klar.
Aber die Ohrenblaͤſer foͤrchteten mehr jhrer eygenen Haut/ als deß Koͤnigs Wohlfahrt.
So gehet es vmb einander: der Koͤnig laͤſt den Viceré vnnd Ertzbiſchoff vberlieffern/ jetzt wird er ſelbſt/ nicht zwar vberlieffert/ aber in ſolchen Stand geſetzt/ daß er alles verlieren muß.
Jn den Niederlanden erobert der Frantzoß Courtray, vnd ſieget ob bey Cuerne, gewinnt Winoxberg/ vnnd das ohnlaͤngſt verlohren Mardeick/ das Duͤnkercken deſto hefftiger zu aͤngſten/ vnnd zur Vbergab zuzwingen.
Wie dann durch Huͤlff der Hollaͤnder geſchehen:
die aber im vbrigen ſchlaͤfferig genug giengen/ vnnd vnverꝛichter Sach auß Braband/ endlich nach Venlo vergeblich vnd zuſpath im Jahr geruͤcket:
doch den angebottenen Stillſtand/ ſonderlich durch deß Frantzoſen Eyfer/ außgeſchlagen.
Bey welchem gantzen Thun die Spanier nur Menenen dem Frantzoſen abgedrungen.
Aber in Teutſchland brannte das Fewr je laͤnger je weiter vmb ſich: dann die Caſſeliſche eroberten das Schloß Marpurg/ deßwegen der Commendant Willich ſeinen grawen Kopff verlohren:
Darmbſtatt vberwaͤltiget Butzbach/ vnnd wartet mit ſchmertzen/ daß die Kayſeriſche vnd Bayriſche Voͤlcker ſein Spiel gut machten.
Jn deme nun Koͤnigsmarck Bremerwerd wieder erobert/ vnnd ſich nach dem Stifft Paderborn gezogen/ auch Torſtenſohn auß Tuͤringen auffgebrochen/ vnnd Hoͤxter eingenommen/ eyleten die Kayſeriſche nicht eben viel/ weil jhnen der Feind vom Halß kam/ vnnd ſie mit Recuperirung Crembß/ Corneuburg/ (welcher Orth in zehen Wochen groſſe Mannheit erwieſen/ vnnd mehr dann zwoͤlff hundert Mann auffgerieben/ etwan vierhundert ſelbſt eingebuͤſſet) vnnd ander Orthen geſchaͤfftig waren: denen endlich auch die Bayriſche gefolget/ aber vmb ſo viel zu ſpath/ daß Coͤlln ſich in zwiſchen muͤſſen zur Neutralitaͤt verſtehen/ Statt Bergen mit groſſer vngeſtüm vberwaͤltigt/ vnnd die Amelburg eingenommen worden/ auff welchen Huͤgel ſich die Schwediſche vnnd Heſſen gelegt/ biß die Weinmariſche vnder deß Viconte Turaine Commando, nach langer/ vnnd verdaͤchtiger weile zu jhnen geſtoſſen.
Welcher geſtalt die Kayſeriſche vnd Bayriſche/ weil ſie den andern die Proviand nicht koͤnnen abſchneiden vnd ſelbſt in Mangel ſtunden/ vmb etwas zuruͤck welchen muͤſſen/ denen aber Vrangel/ der nunmehr an ſtatt deß Podagriſchen Torſtenſohn den Generalat fuͤhrte/ nachgangen/ vund wundergeſchwinder Weiſe den Paß vber die Nied/ ein kleines/ doch ſtadentieffes Waſſer abgelauffen/ alſo ſeinem Feind den Maynſtrom/ vnnd den Ruͤcken abgetrungen/ als man eben im Laͤger vber Ferdinandi IV. Croͤnung zum Boͤhemiſchen Koͤnig frolockte.
Solcher geſtalt ſtund der Darmbſtatter abermahl Huͤlffloß/ erobert zwar den Kirchhayn/ vnd verſetzt den Caſſeliſchen Stoͤß/ verlohr aber Schmalkalden vnnd Alßfeld.
Die Caſſeliſche belaͤgerten Zonß bey Coͤlln vergeblich/ vnd lieſſen ſich ſchlagen.
Aber ſonſten brachte der verſehne Vortheil an der Nied mancherley Gedancken.
Die Schweden konden in Heſſen nicht laͤnger ſubſiſtieren/ vnnd hatten drey Wege/ entweder zuruͤck/ nach dem Weſerſtrom/ oder beſeits nach Coͤlln/ oder vor ſich/ welches das fürtraͤglichſte/ da nicht ſonderbahre Einbildungen es wiederꝛahten.
Dann oben auß lagen die Feindliche Voͤlcker vnder Wege/ vnd fiel beſorglich vnder Franckfurt vber den Mayn/ vnd in das Wirtembergerland zu durchſetzen.
Die feinte war/ entweder das Kayſeriſche Laͤger anzugreiffen/ oder bey Hoͤchſt durch zurauſchen.
Koͤnigsmarck ſtellt ſich breyt vorm Laͤger/ vnd ließ die Regimenter hinderſich abziehen/ allda Vrangel ein Hacken geſchlagen/ die Nied mit einem ſelbſt gemachten Schrecken vom Feind paſſirt/ vnnd die Hoͤhe lauffend erſtiegen/ auch Franckfurt/ Hanaw vnnd Aſchenburg den andern abgeſchnitten/ vnnd zu ſeinem Vortheil bereycht.
Es war ein gewagtes ſtuͤck/ daß die Regimenter eintzelen daheran zogen/ vnd keines keinen rechten Stand faſſen/ noch das ander ſecundiren koͤnnen.
Dann ſolten die Kayſeriſchen damahls in ſie gefallen ſeyn/ waͤre fliehen die beſte Kunſt geweſen.
Wie aber die Kayſeriſche allhie die Bruͤllen nicht recht auffgeſetzt/ als achteten die Schwediſchen jhres Gluͤcks auch gar nicht/ vnd waren froh/ daß ſie auß den Klippen entkommen/ allenthalben vollen Halß finden ſolten.
Haͤtten ſie aber nach Eroberung Windecken den Kayſeriſchen wollen nachſetzen/ ſolte bey ſolchem Schrecken alles ſeyn zu truͤmmern gangen.
Aber der volle Marſch gieng auff Hailbrun/ welches ſie doch nicht auffgehalten: die Frantzoſen eroberten Schorndorff/ vnnd die Schweden Noͤrdlingen.
Schmidberg vnd Roſa/ ſo bey Mergentheim gefangen worden/ muſten auß Jngolſtatt/ nach Waſſerburg vnd Braunaw ſich laſſen zu beſſerer Verwahrung ſchleppen.
Kamen aber bald hernach/ vnder dem getroffenen Stillſtand/ nach erlegter Ranzion ledig vnd loß.
Rayn koſtet Muͤhe zubezwingen/ aber Augſpurg thaͤt vbergroſſe Gegenwehr/ vnd wurd nicht Schwediſch.
Jn mittels hatten die Kayſeriſche im Kambergergrund biß nach Hermanſtein zu/ etwas Lufft geſchoͤpfft/ vnnd nahmen ein ſehr weiten vmbſchweyff/ wieder nach der Donaw zukommen: darumb auch den Schweden deren Enden die gute Quartier nicht laͤnger ſchmaͤcken wollen/ vnnd weil die Heſſen von jhnen gangen/ auch jhre Kraͤfften/ etwas abgenommen/ ſuchten ſie jhre Winter quartier vnder dem Schweitzergebuͤrg/ am Bodenſee/ vberſtiegen Berge vnnd Felſen/ daß ſie Bregentz mit groſſem Schatz in jhren Gewalt bekommen/ vnd ſolches bey außgehendem Jahr/ daruͤber ſich niemand genug verwundern koͤnnen.
Was General Wittemberg in der Schleſi/ vnd in Boͤhmen thaͤte/ machte zwar groß Vngelegenheit/ war aber von keiner ſonderlichen Jmportantz.
Vnnd hie gab es mancherley Gedancken/ ob der Churfuͤrſt in Bayern den Krieg in ſeinem Land ſolte außſtehen/ oder was anders vornehmen: vnnd wie bey den General Friedens Tractaten der Sachen zuhelffen.
Die Schweden hatten ſich an den Bodenſee gezogen/ Langenarch/ vnnd die Jnſul Menaw eingenommen/ gleich wie ſich die Frantzoſen in Tuͤbingen geleget.
Die Schweitzer ſahen dieſe Gaͤſte in dieſem 1647.
Jahr nicht gern vor jhrer Thuͤr/ vnnd bewarben ſich bey den Schwediſchen Kriegs Oberſten vmb gute Nachbarſchafft/ ſo jhnen auch zugeſagt/ vnd nach Militariſcher Manier gehalten worden.
Jn deſſen machten ſich die Chur Bayriſchen an Weiſſenberg/ im Nortgaw thaͤten viel Muͤhe/ biß ſie es eroberten.
Als aber die Schweden beyde Schluͤſſel zum Land Bayern/ nemblich Rain vnd Bregentz gefunden/ gedachte Chur Bayern/ ein alter vnd kluger Herꝛ ohne ſeines gleichen/ gegen dem Feind muſte die Loͤwenhaut gelten/ vnd da ſelbe zu kurtz vnnd ſchmahl/ konde der Fuchsbalg ſolchen Mangel erſetzen.
Darumb brachte er es zuvorderſt durch ſeine Geiſt- vnd Welt- vnd Kriegsbediente bey den Frantzoſen/ mit welchen er jmmerzu durch ſeinen Agenten zu Pariß lieſſe tractieren/ daß er das Seyl nimmer auß der Hand ließ/ endlich dahin/ daß ſie ſelbſt zu einem Stillſtand verſtunden/ vnnd auch die Schwediſchen auff ſolche Meynung brachten.
Alſo wurd zu Muͤnſter in Weſtphalen ein Stillſtand der Waffen auff etliche Monat beliebet/ damit die General Friedens Tractaten/ welche durch erwünſchtes oder verkehrtes Glück der Waffen/ im Felde ſo manchmahl in ein ſtecken gefallen/ auch ſich auff ein andere Seit gelencket/ deſto ſchleuniger/ vnd vnvnterbrochen zum Ende lauffen moͤchten:
doch mit dieſer Bedingung/ daß die Feld Oberſten/ die ſich Schwediſcher Seiten nicht ſo gar nach der Tablatur auß der Cantzley zurichten wuſten/ auch jhren Willen darein geben/ wie dann endlich zu Vlm allerdings deßwegen iſt geſchloſſen/ vnd Geiſel gegeneinander gegeben worden.
Bey welchem Stillſtand der Waffen dieſe drey ſtuͤck zumercken/ erſtlich daß der Kayſer im geringſten nicht darzu verſtehen wollen/ weil hierdurch ſein erſtes Geluͤbd/ ſein gute Jntention/ ſein ſo offt wieder blinckendes Gluͤck gehemmet/ vnnd den Vn Catholiſchen der Sieg in die Hand gegeben waͤre/ als welche jhre hochtrabende Forderungen nur deſto hoͤher/ vnnd auff Catholiſcher Seiten vnertraͤglicher ſpannen vnd auffziehen wuͤrden.
Das andere/ daß Chur Bayern ſelbigen mahls/ wie etwan gegen dem Koͤnig in Schweden/ zu Conſervirung ſeiner Erblanden/ auch Vnderſtuͤtzung deß gemeinen Catholiſchen Weſens/ nur Zeit zugewinnen geſucht/ vnnd ſelbiger Zeit kein ander Mittel/ ſich vorden Schweden zubedecken (gleich wieder Churfuͤrſt zu Trier andermahl bey vngeſtuͤmmem Wetter ein Obdach bey Franckreich gefunden) erſinnen koͤnnen:
in dieſer Hoffnung/ es moͤchten die angriffige vnd krummenfingerige Soldaten den Accord ſo wenig/ als deß Koͤnigs Salomons Katz das Liecht bey der Taffel halten/ oder das mauſen laſſen koͤnnen: dardurch dann die Waffen rechtmaͤſſiger Weiſe man wiederumb ergreiffen muͤſte.
Vnd in verbleiben deſſen/ welches das ander iſt/ wurde Zeit erfordert/ biß dieſer Schluß nach Pariß vnd Stockholm vbertragen/ berahtſchlaget/ beliebet/ vnd mit der Ratification wieder zuruͤck gebracht waͤre.
Gleichwohl verhielten ſich die Schwediſche vnd Frantzoͤſiſche Voͤlcker zuͤchtig/ wie die Cloſterfrawen mit groſſer noth.
Vnd weil der Kayſer hierzu nit gehellen wollen/ vberꝛaſcht Vrangel-Schwein (Schweden) furt am Mayn/ vñ macht gute Winterquartier in Francken.
Koͤnigsmarck gieng nach Heſſen/ erobert Kirchhayn/ vnd befand ſich nicht vbel in Weſtphalen/ ſonderlich als ſich die Vecht/ Faſtenaw/ vnd Weidenbruck jhm muͤſſen ſubmittiren.
Doch bekam er ſtumpffe Zaͤhn vor Warendorff/ vnnd ein blaw Auge.
Die Weinmar Frantzoͤſiſche Armee vnder dem Viconte de Turaine ſtriech nach der Bergſtraß/ vnd erobert Hoͤchſt am Mayn.
Die Heſſen fuhren forth/ impatronirten ſich Niedeck/ vnnd vbten ſich ſo baß ſie kondten/ wieder alle Orth/ ſo Bayern vnnd Coͤlln/ die allein im Sillſtand begriffen/ nicht beſetzt hatten.
Vnd weil deß General Geiſen Kriegsverwaltung nicht jederman in Heſſen gefallen wollen/ bewarb ſich die Landgraͤffin zu Heſſen vmb den Mortagny, vnnd erhielt von den Schweden/ daß ſie jhn vberlieſſen.
Derſelb reformiert das Kriegs Weſen alſobald/ erobert Friedberg/ Reiffenberg/ Blanckenſtein/ Steiffenberg/ Hohenſtein/ Caub/ die Katz/ die Pfaltz/ vnnd zwang Rheinfelß zur vbergab/ wurd aber an ein Schenckel geſchoſſen/ vnnd durch die Weingruͤne Barbierer verſaumbt/ daß er dieſe Welt geſegnen müſſen.
Doch erfolgte ein Vergleich/ oder vielmehr ein Stillſtand/ vnnd anlaß zum Vergleich/ zwiſchen den beyden Haͤuſern Heſſen.
Ebenergeſtalt hauſete Wittemberg in der Schleſi/ ſchlug den Montecuculi/ muſte aber nachlaſſen/ als der Koͤnig in Poln die beyde Furſtenthumb Oppeln vnd Ratibor/ ſeine angegebene Pfandſchillinge/ eingenommen vnnd beſetzet/ wie er nun zuruͤcke gieng/ durchſtriche er die Laußnitz vnd das Land zu Meiſſen/ die zumahl abgemattete Haupt Armee vmb ſo viel zuverſtaͤrcken.
Nicht weniger Haͤndel begaben ſich auch am Bodenſee zwiſchen dem Kayſeriſchen General Enckenfurt/ vnnd den Schwediſchen.
Daß aber Chur Bayern/ neben Chur Coͤlln/ dieſen Stillſtand mit den Schwediſchen getroffen/ wurd am Kayſerlichen Hoff ſehr vbel auffgenommen/ darumb an alle Bayeriſche Officirer geſonnen worden/ ſich in Kayſeriſche Dienſten zubegeben: welches Jean de Werth vnd Sporck gethan: darüber ſich Chur Bayern ſo hefftig alterirt/ daß er groſſe Summen Gelds auff der Vberlaͤuffer Koͤpff geſetzet/ vnd jhr Gedaͤchtnuß zu Vnehren offentlich verdampt: ohne zweiffel/ damit man ſpuͤren ſolte/ wie er die Puncten deß Stillſtands auffrichtig zuhalten gedaͤchte.
Als nun Chur Coͤlln den Heſſen den Stillſtand/ wegen einiges Vbertrettens/ auffgekuͤndet/ vnnd Chur Bayern die Schwediſche Ratification nicht angenommen/ ſondern eben darumb die Waffen wieder feindſelig zufuͤhren angefangen/ weil vnder wehrendem Stillſtand der vermeynte Frieden nicht erfolgt wehre: vertrug ſich der Kayſer mit Bayern/ hub die obige Veracht auff (ob ſchon andere Officirer neben Werth vnnd Sporck gar nicht dienen wollen) vereinigt die Kriegsvoͤlcker/ vnnd lieſſe ſich hierin harte Puncten vorſchreiben vnd binden.
Ein drittes Abſehen führte Bayern bey obigem Stillſtand/ ob nicht ſolcher geſtalt ein Trennung zwiſchen Franckreich vnd Schweden/ vnnd ein Loch in jhre Verbuͤndnuß zumachen waͤre/ bevorab/ weil die eyferige Geiſtliche in Franckreich mit den Politicis eben deßwegen ſehr vbel zufrieden waren/ daß den Vn Catholiſchen Huͤlff vnd Beyſtand/ ja Rettung geſchehe.
Als aber die Koͤnigin in Schweden darunder nach Pariß geſchrieben/ vnnd man leichtlich erachten kondte/ die Schweden wuͤrden ſich mit dem Hauß Oeſterꝛeich ſetzen vnd vergleichen/ vnnd hernacher mit hellem Hauffen in Franckreich fallen/ verblieb es bey den Artickeln deß Bundes:
doch hielten die Frantzoſen in folgenden Zuͤgen etwas an ſich/ daß man wohl mercken koͤnnen/ wie ſanfft jhre Feindſeligkeit gegen Bayern eyfferte.
Am Kayſeriſchen Hoff gab es allerhand Widerwertigkeiten/ nicht nur wegen deß gemeldten Stillſtands/ ſondern auch/ daß Ertzhertzog Leopold Wilhelm das Gubernament/ der gehorſamen Niederlanden/ im Namen deß Koͤnigs in Spanien angetretten/ vnnd daß Gallas dieſe Welt geſegnet/ deme Graff Holtzapffel/ ſonſten in Heſſen Caſſeliſchen/ auch deß Weſtphaliſchen Krayßdienſten vnder dem Namen Melander bekannt/ der Calviniſchen Religion zugethan/ im Generalat gefolget.
Dieſe Perſon hatte ſich in den Friauliſchen Kriegen dapffer gehalten/ vnd die Maͤngel der Kayſeriſchen Waffen im Feld zu Regenſpurg vnd Wien deutlich vor Augen geſtellet/ auch bey demhochſchaͤdlichen Verſehen in der Wetteraw ſolchen Einſchlag geben/ vnd der Schweden Vorhaben gemerckt/ daß/ da man jhme damahls folgen wollen/ es auff Schwediſcher Seiten ſehr vbel ſolte abgelauffen ſeyn/ wo nicht gar der gantze Braſt/ wie ohnlaͤngſt vnder Gallas/ auff Franckreick vnnd Lothringen ſich waltzen muͤſſen.
Er war aber ſelbigenmahls noch ohne Dienſt/ vnnd bey den Generalen ſo wohl/ als bey den Voͤlckern wegen der Religion ein Eckel: welche Vngewogenheit ſehr vermehrt worden/ als er nach deß Ertzherhertzogen abreyſen nach den Niderlanden/ die Regimenter vnnd Compagnien auff gewiſſe Anzahl ſetzte/ die viel Officirer/ als deß Landsverderben/ wie auch der dienenden Hoffſtaden beſchnitte/ auch den Troß vnnd Bagage nicht jedem/ auch nicht ohne Maßgebung frey lieſſe: welches dann der Kayſer in Perſon/ oder ein Oeſterꝛeichiſcher Printz/ zum wenigſten ein alter wohlverdienter Feldherꝛ/ vnd kein new ankommender haͤtte thun moͤgen.
Gleichwohl erwieſe er nicht wenig Erfahrenheit/ daß er zuvorderſt den Voͤlckern etliche Monat Sold erlegte/ Prag Pilſen/ vnd Wien zum beſten befeſtigte/ vnd an ſeinem fleiß gar nichts ermangeln lieſſe.
Wie dann auch der Kayſer ſelbſt ſich zur Devotion gewand/ ſeine Kriegs Voͤlcker/ Land vnd Leuth/ ſampt allem Vermoͤgen/ der H. Jungfrawen Marien in Schutz vbergeben vnnd anbefohlen: darneben die Vorſorg getragen/ daß Ferdinandus IV. Koͤnig in Boͤhmen/ auch von den Staͤnden in Hungarn zum Koͤnig erwehlet vnd gekroͤnet worden.
Bey ſo geſtalten Sachen vnnd zerſchlagenem Stillſtand fuͤhrte Vrangel ſeine Macht zuſam/ gieng auß dem Franckenland nach dem Koͤnigreich Boͤhmen/ nahm etliche Orth ein/ vnnd bezwang Eger zur Vbergab mit groſſem Ernſt/ in deſſen Holtzapffel ſich auffmachte/ aber wegen deß Entſatzes zulangſamb kommen/ weil er im Anzug ein Vmbſcheyff bey den Schlickiſchen Herꝛſchafften nehmen muͤſſen.
Gleich alſo legten ſich beyds Heer gegeneinander/ vnd ruͤckten ſich herumb.
Der Kayſer ſelbſt befand ſich im Laͤger vnd bey den Voͤlckern/ damit man nicht weit nach ſeiner Reſolution zuſchicken haͤtte.
Es geſchah aber ſchier nahe ein groſſes Vngluͤck/ da die Schwediſche Regimenter bey Nacht in das Kayſerliche Feldlaͤger gefallen/ vnnd biß an deß Kayſers Quartier mit vielem Blutvergieſſen/ durchgedrungen: darauß vbergroſſer Schrecken entſtanden/ daß auch der Kayſer nach Prag ſich bald hernach reteriret/ dieſem gefaͤhrlichen Spiel nicht laͤnger in Perſon beyzuwohnen.
Ein ſolchen Außfall thate der Spartaner Koͤnig Leonidas, auß dem engen Paß genannt Thermopyllen/ wider den groſſen Monarchen Xerxes/ vnd wuͤrget alles im Laͤger/ biß der Tag angebrochen/ vnnd er mit allen den Seinigen/ als raſende Loͤwen/ mit Pfeilen von allen Enden her/ erlegt worden.
Aber hie geſchah kein ſonderlich Blutvergieſſen/ ſondern eine formliche Retirada.
Wie nun beyde Haupt Armeen jhre Proviand hinderſich hatten/ daß ſolche keinem Theil abzuſchneiden muͤglich/ gab es zwar etliche Treffen/ ſonderlich bey Tribell/ doch nichts Hauptſaͤchlichs.
Allein wolte Vrangel verſpuͤhren/ daß jhm der Laſt zuſchwehr fallen ſolte darumb muſte Koͤnigsmarck nicht nur von Warendorff abziehen/ ſondern auch von Lamboy ablaſſen/ der in Weſtphalen war außgelauffen/ ein ſtarcke Diverſion zumachen/ den doch Raubenhaupt/ ein Heſſſiſcher Oberſter den Weg/ nach der Haupt Armee zugehen/ verlegt.
Es muſte aber Vrangel endlich weichen/ vnnd durch Erfurth/ nach Hoͤxter/ ja gar nach Hildeßheim/ Minden/ vnnd in die Fuͤrſtenthumb Braunſchweig vnnd Lunenburg auß dem Wurff gehen.
Hie haͤtte Holtzapffel ſollen jhm in den Eiſen bleiben/ vnd nicht von jhm ablaſſen/ ſo waͤr das Haupt Weſen gefallen.
Aber Landgraff Georg von Darmbſtatt war ſo gar begierig/ das Fuͤrſtenthumb Marpurg wieder zuerlangen/ daß Holtzapffel ſich daſelbſthin wenden/ vnnd vertieffen muͤſſen: mittlerweil die vbrige Kayſeriſche Jglaw vnd Memmingen/ die Bayriſche aber Noͤrdlingen mit bitterem Schaden vberwaͤltiget.
Der newe Gubernator in den Niederlanden belaͤgert vnd eroberte Armentiers mit groſſem Vorꝛaht/ vnd Comenes: auch Landreſchy, vnnd thaͤte die Frantzoſen an manchem Orth ein: auſſerhalb daß Gaſſion la Baſſeé vnnd Dixmude hienahm/ aber vor Neuport vbel anlieffe: alſo wurd in Jtalien Nicia Pagliana verlohren/ vnnd vor Lerida in Spanien nichts außgerichtet/ ob ſchon Harcourt vmb ſo viel ſein euſſerſtes darfuͤr verſucht/ weil er dieſelbe Belaͤgerung ohn deß Koͤnigs ſondern Befehl/ auß freyem Muth angefangen/ vnnd wegen gefehlter Hoffnung dem Printzen von Condé muͤſſen Platz machen.
Dieſer reformierte das gantze Kriegs Weſen/ vnnd berichtet den Koͤnig von allem damaligen Zuſtand/ mit Bitt jhm mehr Mittel an die Hand zulegen/ oder durch vnmuͤgliche Sachen ſein Ampt vnnd Perſon nicht zuverkleynern.
Mit den Tuͤrcken aber ſtunde es in dieſem Jahr etwas ſchlecht/ weil ſie etliche mahl eingebuͤſt/ das Land ſehen vberfallen vnnd pluͤndern/ Novigrad vnnd das Schloß Corino verlohren/ Nadinum ſelbſt verlaſſen/ auß Cliſſa vngluͤcklich außgefallen/ vnd Dalmatien ſchier quittieren muͤſſen: zweymahl in der See vnden gelegen/ ja das drittemahl den Reſt mit heymlicher Flucht ſalviert: vber welche Zeitung der Sultan ſchroͤcklich ergrimmet/ auch befohlen/ alle frembde Schiff anzuhalten/ vnd in ſeinen Kriegsdienſten bey ſolchem Nothfall zugebrauchen.
Man wolte dennoch außgeben/ als haͤtten die Engellaͤnder/ auch etliche Hollaͤnder jhre Schiff vmb Sold hergegeben/ vnnd zum ſchein ſich zwingen laſſen.
Welches bey den Republicken/ wie Vorzeiten der Statt Genua/ ſehr ſchimpfflich ſeyn ſolte/ wann ſie es nicht auff die Particularen ſchieben/ vnnd an jhnen ſtraffen koͤnnen.
Vnnd hie thaͤt der Bapſt zu Rom ſein beſtes/ liß ſeine Floth zu den Maltheſern ſtoſſen/ vnnd befeſtiget den Hafen Cinita Vecchia mit einer Eiſern Ketten ſo achtzehen tauſent Kronen gekoſtet.
Dieweil nun in dieſem 1647.
Jahr ſich eine vnglaubliche Reuolte in Sicilien/ vnd Naples erhoben/ ſchlieſſen wir hie dieſen Diſcurß/ vnnd behalten auff dieſelbe reuolte den nechſtfolgenden.
Der 10. Diſcurß.
Von dem wunderſamen Auffſtand zu Naples/ da ein armer Fiſcher das Statt Regiment an ſich gezogen/ vnnd mit vnglaublichem Gehorſamb geherꝛſchet/ in deme jhm hundert vnnd fuͤnffzig tauſent/ vnnd mehr/ zu Gebott geſtanden.
Wie derſelb den Adel verfolgt/ vnnd endlich Wahnſinnig worden/ auch vmbkommen: dadurch die Statt der vbermaͤſſigen Zoͤllen befreyt/ vmb etwas zu Ruhe gelanget.
WAnn wir den Vrſprung deß Auffſtands zu Palermo vnnd Naples ſuchen/ finden wir denſelben in der vbergroſſen Freyheit deß Volcks/ vnd in der Armuth oder Verſchwendung deß Oberherꝛn.
Doch mag die Vngeſtuͤmmigkeit der Beampten auch mitwuͤrcken/ vnnd das Fewer auffblaſen.
Wie nun dieſer Zeiten Koͤnig Philippus an vielen Orthen ſeinen Feinden zubegegnen/ vnnd ſeinen Freunden zuhelffen hatte/ alſo bemuͤhete ſich jeder Gubernator/ die Bereytſchafften zum Krieg zuvorderſt aber die baare Geldmittel auffzubringen vnd beyzutragen/ ſo wohl ſeine Pflicht vnd Trew eyferig zuerweiſen/ als Gunſt vnd Gnad/ Befoͤrderung vnd Nutzen dannenher zuerwerben.
Darumb begab es ſich/ daß man die Jmpoſten/ Acciſen/ Zoͤlle/ Pfoͤchten/ Zinſen/ Beeden/ Stewren/ Huͤlffen/ vnd andere Mittel dieſer Natur auffgebracht/ vnd den Vnderthanen auffgetrungen.
Groſſer Herꝛn Einkombſten beſtehen auff jhren eygenen Guͤtern/ auff Mayeſtaͤtiſchen oder hohen Obrigkeitlichen Jntraden/ auff Verwilligungen vnnd Donationen.
Es geſchicht aber gemeiniglich/ daß die Beampten viel Geſchwaͤtz machen von der Hohenobrigkeit Fleiß vnnd Vorſorge vor das Volck/ von nothwendiger/ auch vnverſehner Speſen/ vnnd dann von der Voͤlcker ſchuldiger Danckbarkeit gegen den Obern: vnnd ſolche Beampten ſind wie die Spürhunde/ ſo das Wild auß dem Lager treiben/ vnnd den Jaͤgern in die Garn vnnd Spieſſe bringen: ſie rühren aber ſolchen Laſt nicht mit dem kleinen Finger an/ ſondern machen ſich noch reich darbey/ auch mit deß Oberherꝛn Schaden vnnd Armuth.
Vnnd wann das arme Voͤlcklein ſolches jnnen wird/ bleibt es zwar noch eine Zeitlang in den Schrancken deß vngedultigen Gehorſambs: bricht aber loß/ vnnd vmbſiehet ſich nach einem andern Herꝛn/ wann Herꝛ vnnd Beampter ſich verſtehen/ vnnd alle Hoffnung der Linderung abhawen.
Alſo geſchah es zu Palermo in Sicilien/ daß die fuͤrnembſten wegen vnertraͤglichen Laſtes vnnd Geldpreſſuren/ nach Franckreich geſand/ vnnd nach dem Exempel der Catalonier (die doch auß dem Regen in die Bach gerahten) Schutz vnd Schirm geſucht.
Der Gubernator vermeynte mit der ſchaͤrpff dem Vnheyl abzuhelffen/ ſahe aber/ daß er nur Oelins Fewer gegoſſen/ als er etliche Kopffs kuͤrtzer gemacht.
Darumb vnderfing er ein andern Weg/ vnnd fuhr gelinde/ gab nach/ pardonierte/ verſchafft Leichterung/ vnnd hatte dannoch Muͤhe/ das Vnweſen zuſtillen: ſintemahl auch in andern Staͤtten Herꝛ Omnis einen Muth faſſete.
Was aber das Koͤnigreich Naples belangt/ iſt zuwiſſen/ daß daſſelbe jederzeit frey geweſen/ vnnd jhren Oberherꝛn jederweilen ein gewiſſe Stewr/ zugewiſſen Nothfaͤllen/ oder auch ein ewige Huͤlfferlegt/ vnd vber ſolches alles/ den Eyfer vnd willigen Gehorſamb zubezeugen/ ein freye Verehrung oder Donatif gethan.
Alſo wurd Alfonſo I. ein ewige Stewr durch das gantze Koͤnigreich/ nemblich von jeder Fewerſtatt ſechs Batzen verwilligt: welche vnder Ferdinando biß an vier teutſche Guͤlden geſteygert worden/ vnnd nach vnnd nach/ biß an fuͤnff Guͤlden geſtiegen/ vnd ertragen Jahrs vber drey Millionen Golds.
Neben dieſer gewiſſen Stewer ertrugen die Donationen ſehr viel/ wie dann Carolus V. in zehen Donativen fuͤnff Millionen erhoben/ Philippus II. aber vber dreiſſig Millionen: vnd befinden ſich von Anno 1628. biß dato/ vber vierhundert Millionen/ ſo vnder dieſem Namen von dem Volck haben muͤſſen erzwungen werden/ vnnd zwar mit ſolcher ſchaͤrpff/ daß man der Eßbaren Waaren auch nicht verſchonen koͤnnen.
Wie nun im vorigen 1646.
Jahr ein ſtarckes Donatif ſollen geſchehen/ legte man Zoll auff gruͤne vnnd důrꝛe Fruͤchten vnnd Obſt/ biß an die Maulbeern: wie nun ſolche Aufflag ein halbes Jahr gewaͤhret/ fing das Volck an/ von Abſchaffung ſolcher Beſchwerden zu handeln/ vnd den Mangel an der taͤglichen Notturfft zuempfinden.
Der Vice Ré Duca d’ Argos kondt aber weder durch deß Volcks geſchrey vnd heulen/ noch durch deß Ertzbiſchoffs Philomarini remonſtrationen vnd bittliches erinnern/ nachzugeben bewogen werden: biß er vnder ſeinem Kirchgang allerhand bedrohliche reden von dem Poͤbel hoͤren muͤſſen: darumb er auch verbotten/ das Johannes Feſt/ damit kein groſſe Zuſammenkunfft geſchehe/ nach gewoͤhnlicher Hoheit zuhalten/ vnd verſprache/ den newen Zoll abzuthun: vnnd da ſolches nicht erfolgte/ ſteckte das Volck die Zollhuͤtten auff dem Marck bey Naͤchtlicher Weil in Brand: welches dann zum drittenmahl ſeyn muͤſſen.
Die Paßquillen dienten zum Handel/ vnnd ſonderlich die Zeitung auß Sicilien/ da der Marggraff von Velez dieſes Edict/ durch die Waffen bezwungen/ außgelaſſen:
Seine Excellentz ſchaffet hiemit/ vnnd in krafft dieſes gegenwertigen Edicts/ ſo ewig waͤren/ vnd nimmermehr caſſirt werden ſoll/ ab/ alle vnd jede Zoͤll/ ſo auff das Meel/ Wein/ Oel/ Fleiſch vnd Kaͤß in der Statt Palermo/ vnd deren bezirck/ jnn- vnnd auſſerhalb gelegt worden:
vnnd ſollen hiemit die Burgermeiſter/ ſo vber die Zuͤnffte geſetzet/ Macht haben/ von dato an/ vnnd allzeit/ zween beeydigte von dem Volck zuordnen/ deß Volcks vnd der Statt Wohlfarth zubeobachtẽ.
Den 21.
May 1647. in einem andern Edict wird voller Pardon alles Verbrechens ertheilet.
Solches alles machte den Neapolitanern/ die ſich jederzeit viel edeler gehalten/ als andere Benachbarte Voͤlcker/ ein groſſen Muth.
Der Vice Ré haͤtte ſich weiſſen laſſen/ wann nicht die ſechs Geſellſchafften jhn verhalßſtarꝛet/ vmb jhres eygnen Nutzens willen:
dann der Zoll von den Fruͤchten diß Jahr vmb ſechsmalhundert tauſent Kronen erkauffet worden.
Aber der Lerm gieng allererſt an/ als Tomaſo Anello von Amalfi, ſonſten genannt Maſ Aniello, ein armer Fiſcher von zwantzig vier Jahren/ ohne Schuh vnnd in armer Geſtalt/ weil er auff dem Marck in einem Hauß wohnete/ da Carolt V. Bildnuß vnder dem Fenſter ſtunde: auch eben vorhundert Jahren die verdrießliche Jnquiſition mit Gewalt hindertrieben worden/ von einem Statt Capitain dieſes Namens Maſaniello: ſich dieſer Sachen bedienet/ vnnd zween Banditen in einer Kirchauff ſeine Seit gebracht/ auff dem Marck den Kraͤmern im vorbeygehen jmmer zugeſprochen/ ohne Zoll/ ohne Zoll.
Maſaniello fuͤhrt anfangs fuͤnffhundert/ endlich zwey tauſent von achtzehen Jahren/ die er auch endlich mit weiſſen Stecken oder Rohren bewehrt gemacht/ fuͤhrt auch viel Kinder zu Hauff/ vnnd lehrt ſie/ den preiß von allen Eßbarn Waaren ſprechen: ein Maß Griechiſchen Wein/ vier Batzen: Landwein/ zween Batzen: das Pfund Feiſch/ Oel/ Kaͤß vnnd anders à l’ aduenant, welches die Kinder hernach in der gantzen Statt außgebreytet.
Er lehrt ſie auch ſprechen/ Gluͤck/ Heyl vnnd Wohlfahrt/ Gott/ der H. Jungfrawen/ dem Bapſt/ dem Koͤnig/ vnnd dem Regenten von wolfeylen Zeiten:
die andern hole der Teuffel.
Man hielt jhn deßwegen nur vor ein Haſenkopff/ aber er ließ ſich nicht jrꝛen.
Auff einer Kirchweyhe/ Sontags den 7. Julij/ ſolte man nach Gewonheit ein hoͤltzern Caſtel mit hoͤltzern Degen vnnd faulem Obß ſtuͤrmen:
weil aber dißmahl kein Obß ankommen/ vnd weder Kauffer noch Verkauffer den Zoll zahlen wollen/ vnd als der Obßſchaͤtzer den Frembden/ fuͤrnemlich Puznlanern ſehr hart zugeſprochen/ nahm deren einer/ deß Maſaniello Schwager ſein Obß/ vnnd ſchuͤttets in die Rappuß/ weil er je mehr Zoll vnnd Fuhrlohn zahlen ſolte/ als man jhme darvor gebotten.
Maſaniello rieff zubeſtimpter Zeit/ ohne Zoll/ ohne Zoll: daruͤber der Obßmeiſter ſein Leben mit der Flucht retten muͤſſen.
Der Vnwill vnder dem Poͤbel wuchſe/ die Buben wurffen die weiſe Stecken hien/ vnd ergriffen Pruͤgel vnnd Stangen:
jhr Oberſt Maſauiello ſprang auff einen Zoll Tiſch/ rieff/ mit vielen beweglichen Worten/ man ſolte nur friſch dran ſeyn/ Er/ als der ander Moſes/ oder der ander Petrus vnnd Fiſcher/ wolte mit Verluſt ſeines Lebens/ das gantze Koͤnigreich in die Freyheit ſetzen.
Das gab dem Poͤbel ein Muth/ die Zoll Huͤtte auff dem Marck/ ſampt allen Schrifften in Brand zuſtecken/ wie auch bey anwachſendem Tumult aller andern Orthen geſchehen/ daß alles zu Aſchen worden/ vnnd dannoch niemand ſich geluͤſten laſſen/ eines Hellerswerth zuſich zunehmen/ weil es das allerfeineſte von jhrem Blut waͤre.
Dieſes Geſindleins ward endlich in zehentauſent erbrochen die Gefaͤngnuſſen/ vnnd ruͤckten dem Koͤniglichen Statthalter vor die Reſidentz/ ſchrien vbermaͤſſig/ den Obß- vnnd Meelzoll abzuthun: drungen gar hinein/ daß die Teutſche vnnd Spaniſche Wachten vor vnd nach abgetrungener Gewehr/ weichen muͤſſen/ auch vor dem groſſen Saal vnnd vor der erſten Kammer.
Der Vicerè war weder im Cabinet/ noch ſonſten im Pallaſt ſicher/ richtet nichts auß/ daß er durch das Fenſter viel verſprache vnd Zettel von ſeiner Hand/ mit dem Koͤniglichen Wapen vnder den Poͤbel warffe/ vnnd weil ſeine Gemahlin die Bruͤck am Caſtell auffgezogen/ macht er auß Noth Tugend/ gieng herunder zum Poͤbel/ ſetzt ſich in ſein Gutſch/ ſahe bald zween mit bloſſen Degen auch darinnen/ vmb die Zoͤlle abzuſchaffen: vnd dann eine vngeſtůmme Wolcke/ die jhn wieder herauß zwang.
Hie war guter Raht thewr: etliche hundert Ducaten warff er vnder den Hauffen/ vnnd entwiſcht alſo in S. Ludwigs Kirch/ die er ſampt dem Kloſter wohl verbolwercken vud verſchantzen laſſen. Aber das euſſerſte Thor wurd vmbgeriſſen/ vnnd arbeitet man am andern/ als der Ertzbiſchoff Philomarini kam/ vnd allen Genuͤgen zuverſchaffen/ auff ſich genommen.
Der Vicerè ſchickte jhm den Reverß: welcher aber nur auff den Obßzoll/ vnd halben Meelzoll gerichtet/ den Tumult allererſt groͤſſer machte/ ſonderlich vor gemelter Kirche/ daß der Vicerè ſich in das Caſtel S.
Elmo auff einem ſchlechten Stuel verfuͤgt/ vnnd vernehmen muͤſſen/ wie der Poͤbel all die Wachten auff den groſſen Plaͤtzen mit Gewalt Wehrloß gemacht/ daß Fuͤrſt Caraffa mit vielem Verſprechen vnd durch angemaſte Willfaͤhrigkeit nichts außrichten moͤgen/ auch endlich Gottgedanckt/ daß er mit gantzer Haut/ vnnd lebendigem Leibe dieſem raſenden Thier/ wiewohl nicht ohne Liſt/ entgehen muͤſſen/ daß es in der Vorſtatt Chiagia eben vbel hergienge/ vnd nunmehr fuͤnfftzig tauſent Mann ſich verſamlet hatten/ vnd die Meelwag mit groſſem Eyfer in die Aſchen gelegt worden.
Weil nun das Volck ſahe/ daß auch Fuͤrſt Caraffa ſich außgehalfftert/ berieffen Maſaniello, der mit ſeinem Buben Regiment gleichſam auff der Wacht gehalten/ zu einem Haupt/ macht beſondere Heer vnd Truppen/ bewehrt ſich zum beſten/ vnnd ſteckt in Brand was ſich widerſetzte.
Hie giengen Montags den 8. Julij gantz fruͤhe Trummeln vnd Trompetten/ vnd blincket vnd knallet alles von Wehr vnnd Waffen.
Ja die Bauren kamen vom Land mit groſſer Menge/ mit baͤwerlichen Waffen/ ſampt dem Weibervolck.
Die Geiſtliche hielten etliche Proceſſionen/ ſetzten in etlichen Kirchen das H. Sacrament auff/ auch truge man vmb das Haupt vnd wunderthaͤtige Blut deß Martirers Gennatij, damit der Eyfer zur Abbitt deß bevorſtehenden Verderbens nur deſto mehr entbrennen/ vnnd die Bitterkeit gegen den Zoll Verwanten nur deſto ehe verleſchen ſolte.
Vnnd war dem Vicerè nur vmb den Thurn S. Lorentz zuthun/ darin neben ſechzehen ſtück Geſchuͤtz alle Kriegs Bereytſchafft hinderlegt war.
Wie auch vmb den groſſen Koͤniglichen Thurn auſſerhalb der Statt/ da er das Pulver in das Waſſer verſencken laſſen.
Doch wurd das Brod vmb den viertentheil ſchwerer/ vnd verſprochen/ dem Poͤbel gleich viel Stimmen auff dem Platz als dem Adel zuverſtatten: neben der Auffſicht auff die Waaren/ vnder einem willkührigen Haupt auß jhrem Mittel.
Es war aber im geringſten nichts zuerhalten/ als daß man der Statt das Privilegium Koͤnigs Ferdinandi halten ſolte/ welches nachgehends vom Kayſer Carolo V. waͤre confirmiret worden: der dann der Statt/ mit einem leiblichen Eyd verſprochen hatte/ als er von Bapſt Clemens dem VII. mit der Statt vnnd dem Koͤnigreich belehnet worden/ daß weder Er/ noch ſeine Sueceſſores, in der Statt/ noch im gantzen Koͤnigreich/ einigen Zoll aufflegen wolten/ ohne deß Stuls zu Rom Wiſſen vnnd Willen.
Welche nun auff ſolche weiß waͤre angelegt worden/ mit denen haͤtte es keinen Streit.
Jm widrigen Fall hatte die Statt gut Fug/ Macht vnnd Recht/ ſolch Privilegium mit gewehrter Hand zuverfechten/ konde auch deßwegen keiner Rebellion beſchuldigt werden.
Dem nach aber alle Zoͤll/ etliche wenige vnd geringe/ ohne deß Bapſts Conſens auffgeſetzt worden/ muͤſſen alle ſolche Zoͤll wieder abgeſchafft/ vnnd das Original Privilegium zu jhren Handen gelieffert werden.
Der Prior zu S.
Lorentz nahm ſich deß Poͤbels deßwegen an/ bracht ein Pergament herfuͤr/ vnnd wurd deßwegen mit ſeinem Pferd ſchier empor getragen/ in dem Eifer deß Volcks.
Weil er aber merckte/ daß man ſein Pergament zu den Conſulenten trug/ entwiſcht er in einem Gaͤßlein/ damit er nicht als ein Betruͤger/ der doch alles ſo trewlich meynete/ wurd angeſehen vnd gezauſet.
Der Fuͤrſt von Roccella/ in welchen der Poͤbel auch groſſe Confidentz geſetzt hatte/ kam vom Vicerè mit einer beglaubten Copey vom Privilegio/ weil das Original in der eyl nicht waͤr zufinden geweſen: dadurch der Prior gantz verdaͤchtig/ vnd dieſer/ weil das Pergament in vielen Puncten mangelhafftig befunden/ ſchier vmb das Leben waͤre gebracht worden.
Dann der Verdacht vnnd die Verbitterung nahm zu daß der gantze Adel in hoͤchſter Gefahr ſtunde.
Maſaniello hatte zween Staadsraͤhte/ den Banditen Perꝛone/ vnnd Genouino, ein alten/ vnd ſehr klugen man in Lands Rechten/ ſo er auß Verhafftung eben deßwegen gezogen.
Dieſe vbergaben dem Volck eine Liſta von ſechtzig vnnd mehr Haͤuſern/ ſo den Spaniſchen Miniſtris, oder denen zuſtunden/ die entweder Theil an den Zoͤllen gehabt/ oder ſich ſonſten der Spaniſchen Rahtſchlaͤgen vnnd auffgelegten Beſchwerungen theilhafftig gemacht hatten/ vnd alſo von der Vnderthanen Schweiß vnd Blut bereichet: damit ſelbige den Nachkoͤmlingen zum ewigen Exempel/ auff den Grund hienweg gebrandt wurden/ wie dann auch mit ſolcher Ordnung/ Auffrichtigkeit vnd reiner Hand geſchehen/ daß keiner ſich doͤrffen gelüſten laſſen/ das allergeringſte in ſeinen eygenen Nutzen zuverwenden.
Maſſen dann einer/ ſo nur ein Tiſchtuch verwendet/ alſo bald niedergemacht worden/ einander/ ſo einen Pferdskaͤß genommen/ fuͤnffzig Streich vber die Achſel bekommen: einander wegen eines ſilbern Handbeckens/ vnd dann einander wegen eines Gemaͤhlds mit einer ſilbern Ram an Galgen gehenckt worden.
Niemand durffte ſich im geringſten vermercken laſſen/ daß er Mitleiden mit den jenigen haͤtte/ denen die Haͤuſer alſo gepluͤndert vnnd eingeaͤſchert wurden:
wie ſolches einer jnnen worden/ ſo außlauter Vnbedachtſamkeit vnnd natuͤrlichem Antrieb/ wegen deß Hertzogs von Caivano Behauſung/ nur allein ſagte/ O der ſchoͤnen Sachen im Brand.
Die Procedur war/ daß man Wellen/ Reiſſig vnnd ander duͤrꝛ Holtz zu einem ſolchen Hauß truge/ in den Zimmern alles zuſammen bunde/ auff die Straß herauß wurffe/ zu Hauff truge/ vnnd mit Fewer anzündete/ biß alles zu Aſchen gefallen: darbey continuirlich rieffe/ diß alles iſt vnſer Fleiſch vnnd Blut: alſo ſolten die Seelen dieſer Bluthunde in dem Hoͤlliſchenfewer brennen.
Geronimo Fetitia am Meel Zoll: Felice Daſile: (ein armer geweſener Beck) Antonius de Angelis, geweſener Vorſteher deß Volcks: (deſſen Biblioteck/ Barſchafft/ Caroſſen/ Pferd vnnd Mauleſel den Hauffen zierten) Antonio Mit aballo, Ritter: Andre Anaclery, waren die erſten am Reygen/ die dem Poͤbel mit jhrem Pracht ein Frewden Fewer geben muͤſſen.
Der Viceré verſamlet ſeine Fuß Voͤlcker/ ließ ein Amneſty trucken/ ſchafft die Zoͤlle wuͤrcklich ab: ſchickt zween Advocaten auß dem Poͤbel vnder das Volck/ ließ das ſo eyferig begehrte Privilegium in S.
Lorentz Kirchen ſuchen: in deme Maſaniello den Adel ließ diſſarmiren/ vnnd die gantze Burgerſchafft in Bereytſchafft kommen/ auch neunzehen Stuͤck grob Geſchuͤtz bey einem Kauff man fand/ ſo jhm von der Regierung verpfaͤndet waren: vnd noch andere ſieben einer Galeeren abgetrungen/ ſeine Poſten beſter maſſen darmit zubeſetzen.
Dienſtag den Neunden Julij/ Morgens fruͤh/ gieng die execution anß den haͤuſern wieder an/ Valenzano Hauß wardas erſte/ weil jhn der Meer Zoll ſehr reich gemacht hatte/ zwey faͤßlein mit Hungariſchen Ducaten ließ man in den Koͤniglichen Bauco tragen/ Hertzog Caivano war der zweyte/ deſſen Gemaͤhlde/ waß Geiſtlich/ trug man in die Kirchen/ ohne die Ramen.
Hierauff folgeten/ Bartemy de Aquino, der Jung Hertzog von Caiuano, Bozzacarino, Bonavoglia, die Præfidenten Genmamo vnd Cacciottolo, Loprano, Zavaglios, ſo auß einem Schreiber nun Hertzog zu Oſtani in Apulia mit 60000.
Kronen jaͤhrlichẽ Einkommens/ Palluvicino, Nocatella, Capano, de Iulijs, Frezza, de Florijs, Belzamo, de Bellis, vnd viel andere/ ſo gleiches Gluͤck auff ſtunden/ noch froh/ daß ſie auß dieſer Loͤwen Klawen mit dem Leben entkommen.
Maſaniello ließ den Ordensleuthen andeuten/ alles herauß zu geben/ was man zu jhren ſaluiren wollen/ vnnd macht ein new Fewer darauß/ hierauff belaͤgert/ ſtuͤrmet vnd erobert das Volck das Cloſter vnd den Thum S.
Lorentz/ ſampt aller Kriegsmunition vnd der Sturmglock:
Beſetzten vie Haupt wachten in der Statt/ die Weiber kamen auffgezogen in rechter Kriegsordnung/ wol bewoͤrth/ vnd die kleine Maͤgdlein von fuͤnff jahren in einer ander Ordnung/ mit weiſſen Staͤblein/ dz Landvolck wolt nit dahinden bleibẽ noch die Baurers-Weiber/ welche aber Maſaniello nach gehaltener Muſterung/ wieder nach hauß wieſe/ daſelbſt allem Feindlichen Einfall zu vor kommen.
Ja deſſen hatten die Deputirten Ferdinandi vnd Caroli Privilegium funden/ welches der Vicerè/ weil er an fing mangel an victualien zuhaben/ dem Ertzbiſchoff Philomarino, mit einem revers von eygener Hand/ veſt darob zu haltẽ/ vberlieffert/ dẽ Volck vor zu leſen/ daruͤber der Ertzbiſchoff/ auß vorigem Verdacht/ ſchier in Lebens Gefahrwer kommen/ wann Maſaniello jhm nicht ſchutz gehalten/ vnnd den alten Genouino deputirt hette/ das Priuilegium zu beſchen vnd zu pruͤfen.
Vnder deſſen ſtund man an die 36. Haͤuſer/ ſo noch vbrig waren zu ruiniren/ an zugreiffen: ernewert aber den Tumult alß in Ableſung deß Reuers zwar die Abſchaffung der Zoͤlle/ aber nit im gantzen Koͤnigreich gelobet/ auch nicht deß Roͤmiſchen Stuls conſens bey gefuͤgt war/ vnd noch von vergeß gegenwertiger Rebellion meldung geſchahe/ welches letzte Wort jhnen die Ohrengegen allem erbiten verſtopffete/ vnd das Hertz mit argwohn anfuͤllete daß ſie mit den Waffen nun mehr durch zudringen gedachten/ Maſaniello vberkam den hoͤchſten Gewalt/ hatte zu ſeinem wincken vnnd willen vber 150. tauſent bewehrte Mann ohn Weiber vnd Kinder// ließ ein Geruͤſt auff dem Marck auff ſchlagen/ ſaſſe zu Gericht/ vnd zur Audientz/ in ſeinem weiſſen leinen Fiſcher Kleyd/ vnnd erwieſe ein ſehr hohen Verſtandt in allem ſeinem thun.
Mittwochs den 10. Julij befahl Maſaniello gleich mit der Sonnen Auffgang ſeiner Leib Guardij ſo in ſieben oder achtauſent Mann beſtunde/ deß andern Hertzogs von Caiuano Pallaſt auff den grund zu legen/ vnnd Saltz darauff zu ſaͤen: bey Stuͤrmnung deß Mataloni Pallaſt wurdẽ ſie abgetriben/ d’ Vicerè vberſand dem Ertzbiſchoff die Confirmation deß ewigen Priuilegij/ aller maſſen vnder ſchrieben vnd authoriſiret/ darin er dem getrewen Volck/ der getrewen Statt Naples alles verſprochen/ darauff tractirete man in einer Kirch/ aber der Bandit Peronne verderbte den handel/ in dem er 500. Banditen ankommen laſſen/ die er auß heymlichẽ Verſtandt den Maſaniello vmbzubringen/ zu Pferd/ vnd beyſamen in einem Quartir haben wolte/ welche dem Maſaniello verdaͤchtig worden/ vnd anderſt zu ordnen anlaß gegeben/ daruͤber er ſchier in der Kirch von den Banditen erſchoſſen worden/ Aber die loſe Geſellen in der furi/ vnnd durch Haͤnckers Hand geſtrafft vnd den Peronne in die Eyſen geſchloſſen/ endlich enthauptet/ nach voͤlliger Kundſchafft/ daß der Marck vnnd die Kirch vndergraben/ in die Lufft ſpringen ſolten/ dabey mehr dan 150. tauſend Seelen hetten muͤſſen verderben/ auch waren die Waſſerroͤhren vergifftet/ vnd ſturben dochnur zwen Knaben darvon/ ehe mans innen worden/ die Banditen ſuchte man/ jhnen ſchlugdie Koͤpff ab/ vnd ſteckt ſolche zu den andern/ Joſeph Caraffa entran in Capueiner Kleydung/ zu einer Huren/ ſteckt ſich vnder jhr Bett/ wurd aber mit vier Dienern dem Volck verꝛahten/ vnnd ohngeacht ſeiner angebottenen 12000.
Kronen/ von jhn gemetzigt/ welches dem gantzen Adel ein groſſen Schrecken machte/ ſonderlich da Maſaniello nichts mehr ließ ins Caſtel kommen/ vnnd die Waſſerroͤhren abhawen.
Darumb der Viceré ſich ſchrifftlich wegen gemelder Verꝛaͤhterey entſchuldigte/ welches etwas doch nicht viel gelten wollen.
Gegen Abend wurden alle Gaſſen/ oben vnnd vnden verſchantzt/ daß nur ein Mann mit Noth moͤgen auß vnnd einkommen: auch muſte jederman/ niemand außgenommen/ Fewr vor der Thuͤr/ vnnd Fackeln vor den Fenſtern haben/ der Banditen Vberfall zuhindern.
Das letzte dieſes Tags war/ daß 30. biß in 40. tauſent Kronen auff deß Mataloni Kopff geſetzt/ vnnd vnderſchiedliche Truppen/ jhn zugreiffen/ außgeſandt: auch jedermaͤnniglich/ bey dem Sturmſchlag in der Gewehr zuerſcheinen anbefohlen worden.
Donnerſtag den 11. Julij/ ließ Maſaniello bey Lebens Straff gebieten/ daß jederman in Hoſen vnd Wambß/ ohne Rock/ ꝛc. gehen ſolte/ welches Welt- vnnd Geiſtliche/ hohe vnd niedere thun muͤſſen: auch legten die Weiber jhre weite Roͤck ab/ vnnd ſchuͤrtzten ſich hoch auff/ allen Verdacht der heymlichen Waffen zubenehmen.
Die Standsperſonen muſten alles Gewehr heraußgeben/ vnd jhre vbrige Diener auff die Wachten ſchicken.
Aber die Eßbare Waaren kamen auff leidlichen Preiß.
Der Viceré vbergab dem Ertzbiſchoff allen Gewalt zutractieren: darumb fuͤgt ſich Maſaniello beneben Genouino Arpaia zu jhm/ ſchloſſen/ vnd lieſſens durch den Viceré vnderſchreiben/ auch dem Volck vorleſen.
Maſaniello ſaß zu Pferd in einem gantz Silbern Stuͤck/ vnnd erhub ſich zum Viceré, in das new Caſtel/ bey vnglaublichem Zulauff deß Volcks/ vnnd Zierd aller Gaſſen/ da er durchreyſete.
Er danckte Gott gegen dem Volck/ daß er dieſes erlangt haͤtte/ wolte auch bald ſeinen Fiſcherhabit wieder anlegen: Sie ſolten in den Waffen bleiben/ biß die Confirmation/ vnd wuͤrckliche Vollziehung deß Verſprechens auß Spanien waͤre ankommen: dabey dann dem Adel gar nicht zutrawen.
Vnnd da er nicht Morgenfruͤhe wieder zu jhnen kaͤme/ ſolten ſie die gantze Statt in Brand ſtecken.
Hinfuͤro wuͤrde Philippus IV. recht Koͤnig ſeyn/ vnd der voͤlligen Jntraden ſelbſt genieſen.
Hierauff ritt Maſaniello vor deß Ertzbiſchoffs Gutſche in das new Caſtel/ ſtieg ab vom Pferd/ thaͤt dem Viceré ein Fußfall/ vnnd küſſet jhm die Knie im Namen deß Volcks: erbotee ſeine Perſon zu allem Guten vnnd Boͤſen: welches der Viceré hoͤfflich ableynete.
Der Ertzbiſchoff/ Viceré vnd Maſaniello verfügten ſich in ein beſonder Gemach allein/ ſich vom Staads- Weſen zuvnderꝛeden.
Bald kam ein murmeln vnder das Volck/ als haͤtte man jhn in Arꝛeſt genommen: darumb zeygt er ſich jhnen/ vnd befahl Frieden zuhalten.
Er rieff Gluͤck zu dem Koͤnig/ dem Cardinal Ertzbiſchoff/ vnnd dem Viceré: welche Wort das Volck eyferig wiederholte:
Er rieff ſtill/ vnnd legt den Finger auff den Mund/ da hoͤrte man kein Wort:
Er rieff/ weg/ nach Hauß:
da verlohr ſich dieſe groſſe Menge.
Der Schluß jhrer Conferentz war/ daß man den Accord zum Druck befertigen/ von allen Spaniſchen Bedienten beeydigen/ vnnd vom Koͤnig bekraͤfftigen ſolte loſſen.
Der Abſchied war ſehr freundlich/ mit Verehrung erner groſſen gülden Ketten/ vnd voller Macht/ im Namen deß Koͤnigs zuherꝛſchen: beneben einem ehrerbietigen vnderthaͤnigen Fußfall vnnd Knie kuͤſſen.
Sie begaben ſich alſo vnder dem Glockenklang/ durch die helle Gaſſen/ mit vielen Windliechtern in deß Ertzbiſchoffs Pallaſt: pflegten eines nicht langen Geſpraͤchs/ vnnd weil der Marggraff von S.
Ermo mit etlichen Reutern wieder zur Statt kam von ſeinen Guͤtern wuͤrde er als der Banditen einer/ ſchier erſchlagen worden/ darumb Maſaniello ſich nach Hauß verfuͤget/ Sturm geſchlagen/ vnnd an allen Enden die Wacht wohl beſtellet hat.
Freytags den 12. tag Julij ſuchte man die Banditen jhn vnnd außerhalb der Statt/ vnd ſteckt bey die hundert Koͤpffe derſelben auff Spieſe auff den Marck zu den andern/ denen noch vier Geſellſchafft hielten/ ſo Mataloni mit Brieffen zu Waſſer geſandt hatte/ vnd weil der Generalat/ ſo das Volck dem Maſaniello auff getragen/ auch vom Vicerè offemlich war confirmirt worden/ ließt er nocheine Richtſtell auffſchlagen/ vier Banditen wegen der Kleydung den Kopff abſchlagen.
Er nam ſein Fiſcher Habi/ wieder/ ertheilt Andientz in ſeinem Hauß/ von einem Fenſter/ hielt ein geſpantes Rohr in der Handt/ vnnd ließ viel Mandata anſchlagen/ denen auch voͤlligen Ghorſamb das Volck erwieſe/ vnder anderm/ muſte man die lang Haar ablegen/ vnd die newgeſchorne Blatten jhm zeygen/ auch vber die Nachtglock oder die Eilff-Vhr auff der gaſſen ſich nicht finden/ vnd die Wachten wolbeſtellen.
Die fluͤchtige vnd verkrochene Damen vnd Nonnen wurden wieder zu jhren ſtellen getrieben.
Er hilt ſcharpffe Juſtitz/ vnd Execution/ zwang die Moͤnch vnd Pfaffen deß Mataloni ſachen ſo er von deſſen Schlaven einem erfahren hatte/ alle herauß zugeben: vnd wurden aͤſtimirt auff 500. tauſend Kronen/ ſampt 400. tauſend Kronen Barſchafft/ vom Gelt Bezahlt man die Soldaten/ den Reſt trug man auff den Marck
Jn einem Nonnen Kloſter waren Zouaglias Sachen/ auch wol vermauret vnd verſenckt/ doch kamen die Findlaͤnder drüber/ vnnd vergaſſen nichts/ vnder den Aſchen vnnd Einfaͤllen wieder zu durch ſuchen.
Jn deß Caivano vnnd Mataloni verderbten Pallaͤſten hielt Maſaniello Mahlzeit mit groſſer Verhoͤnung derſelben Fuͤrſten/ ſchickte dem Vicerè auff Erſuchen alle Notturfft an Victualien.
Alſo erlaubt er auch bē General Doria mit dreytzehen Galeren/ alle Noturfft/ doch daß er ſich alſo bald auß dem Haſſen in die See reterirte/ vnd nit in die Statt kaͤme/ der Cardinal Trivultio/ hatte jhn noch nicht beſucht/ vnd weil er ſolches bey dem Vicerè geandet wurd gemelter Cardinal dahin vermoͤgt/ der jhm den Tittel jhrer Durchleuchten gab.
Der Vicerè ließ ſich wegen vberſchickter Victualien bedancken/ vnnd wieſe alles Statt weſen von ſich/ an jhne/ ſeine Gemahlin begabete mit einem ſtattlichen Kleynodt/ vnd andern Gaben/ die Fraw Maſaniellin/ mit allen hoͤfflichen Worten.
So wunderſam ſpielt das Gluͤck vnder den Menſchen/ offtmals einem Traum/ oder einem Comedienſpiel nicht vngleich:
Oder wil Gott beweiſen/ wie Er eine hohe Macht ſo leichtlich kan vmbkehren vnd ſtuͤrtzen: hingegen einen armen Geſellen erheben vnnd groß machen.
Sonabends den 13. Julij ließ Maſaniello ſtarcke executiones ergehen wieder etliche Nacht Diebe vnd Banditen.
Der accord ſolte volzogen werden/ darumb braucht Maſaniello das vber ſchickte Roß/ holet den Vicerè auß dem Caſtel/ fuͤhret jhn zu deß Ertzbiſchoffs Pallaſt/ vnd in die Kirch zum hohen Altar/ ließ bey Ableſung des accordts dar von vnd dar zu thun/ auch den rechten Verſtandt anmercken/ ohn jemands Wiederꝛedt.
Alſo verwilligt der Vicerè in alles vnd jedes begehren (wie vngereumbt es auch ſeyn moͤgen/ biß alles/ auch die Muſick/ vollendet worden.
Da fieng Maſaniello an zu reden/ von der Wohlfahrt deß Volcks/ von deß Koͤnigs vntrewen Dienern/ von ſeinem vorhaben/ in den Fiſcherſtandt wieder zu tretten/ deßwegen er auch ſein ſilbern Stück zerꝛieſſen/ vnd doch endtlich daran gehindert/ wieder in ſein Loſament mit gutem Abſchied heimgezogen.
Deß andern Sontags/ den 14. Junij war alles Frewden vnd Lobens voll/ daß die Zoͤlle abgeſchafft/ vnd die Wolfeyle wieder eingefuͤhrt/ die Blutegeln außgerott/ vnd der Koͤnig nun recht Koͤnig were/ zu groſſem Lob deß Maſaniello vnd deß Ertzbiſchoffs.
Doch blieben die Wachten beſetzt/ Er befahl bey ſtraff anzuzeygen/ wo die Aechter jhre Sachen verſteckt hetten/ vnd fand derer nicht wenig.
Die Jeſuiter wieder ſetzten ſich/ vnd halff nichts mehr/ als daß den Hauptleuten/ ſo in einem Nonen Cloſter etwas vnbeſonnen verfahren/ die Koͤpff verlohren.
Der Ertzbiſchoff zu S.
Severin/ kam/ nach Jnhalt der Edicten/ in Hoſen vñ Wambs/ erlaubt auß der Statt in Geiſtlichen geſchefften zureyſen/ dem wolt er 400. Mann zur Convoy zu Waſſer oder zu Land auffdringen/ noͤthigt jhn doch letztlich 15. hundert Spaniſche Duplonen zu ſeiner Reyß anzunehmen.
Einem vom Adel er theilt er zwar ein Paß/ ſtieß jhn aber mit einem Fuß in die Wampen: ließ einer Beckerin das Hauß anſtecken/ weil ſie das Brodt zuleicht gemacht: ein Apt vnd drey andere Geiſtlichen macht er Kopffs kuͤrtzer/ weil ſie deß Matoloni Freunde waren.
Er drang in die Jeſuiten vnnd andere Ordensleuth auch reiche Jnwohner/ groſſe Summen herzuſchieſſen/ damit er dem Koͤnig das verſprochene Donativum von ſechs Millionen reychen konte/ vnd doͤrffte ſich niemand mehr auff Frantzſoͤſiſch kleyden.
Der groͤſte Fehler war/ daß Maſaniello dem Vicerè das Commando vbergab/ die Wachten ab zuſtellen/ Er ſelbſt erzeiget ſich was raſend/ in Beſtellung der Aempter/ im baden vnd rennen/ im niederſtoſſen/ vnd einkerckern/ im laͤſtern vnnd drohen wieder den Adel/ die Spaniſche Beampten/ vnnd den Vicerè ſelbſt.
Gegenabendt gieng er zu Fuß/ in zerꝛiſſenem Kleyt zum Vicerè, wolte jhn zum ſpatziren in der See vermoͤgen/ ſetzt ſich in deſſelben Schiefflein/ vnd ſahe viertzig Schieff jhn begleyten.
Er aß viel Meerſpeiß/ vnd tranck deß beſten Weins vnvermiſcht zwoͤlff Napolitaniſcher Maß/ ſo weniger nicht/ als drey gute teutſche Kanden oder Maſſen machten.
Warff Duplonen in das Meer/ vñ wañ ſie die Schieffleuth wiederbrachten/ verehrt er ſie jhnen/ wie auch nach dieſem Spatziergang einem jeden in den 40. geleyts Schiffen ein Sack Korn.
Deß Maſaniello gemahlln aber zog in einer Gutſchen von acht tauſend Kronen zu deß Vicerè Gemahlin/ wurd mit jhren Fiſchers Damen/ ſo alle herꝛlich gekleidet/ in Seſſeln hienein getragen/ wol empfangen/ vnd mit koͤſtlichen Gaben verehrt/ zu Abend ließ Maſaniello den Fonſeca/ Grabſchrifftenbeſteller kommen/ befahl jhm/ ein groſſe Anzahl Marmelſtein zu verfertigen/ vnd drauff zugraben Maſaniello von Amalfi/ General der trewen Napolitaner/ geberth/ daß man von nun an nicht jhne/ ſondern dem Hertzog von Arcos gehorſame/ ſolche Schrifft allenthalben in der Statt auff zu ſetzen.
Deß andern Montags/ den 15. Julij tobete Maſaniello noch mehr/ wolt das Regiment nicht fahren laſſen/ entweder von einem bey gebrachten Trunck verjrꝛet/ oder wegen vielwachens vnd ſpintiſie rens Wanſinnig/ ritte durch die Gaſſen mit bloſſem Schwerdt/ verwundet viel Leuth ohne Vrſach/ ſchlug ein Hauptman/ weil er ſchrifftlich Befehl begehrt/ mit der Spießruth zwey mahl vber die Ohren/ ließ ein Ehebrecher raͤdern/ vñ die Ehebrecherin hencken/ ein Verraͤther ſeines Nechſten koͤpffen/ Er ließ die beſte Pferd auß dem Koͤniglichen Marſtall ziehen/ vnd ſeinen Freunden geben/ beſann ſich aber gleich beſſer/ vnd befahl ſolche wieder hien zu fuͤhren.
Vnd weil Caracciolo vnd Caſtel Sangro im Vorbeyfahren jhm geringe Ehr erwieſen/ befahl er nach der Mittag mahlzeit/ daß ſie jhme die Fuͤß kuͤſſen ſolten/ auff offentlichem Marck/ dieſe erbotten ſich zu allem Gehorſam/ packten aber auff/ vnd fuͤgten ſich zum Vicerè, Schutz vnd Rettung zufinden.
Hier zu kamen Genouino, der die Spießruth/ vnd Arpaja/ der die Maulſchell muͤſſen einnemmen/ mit groſſem klagen.
Darauff wurd beſchloſſen/ weil der Vicerè die Privilegien vermoͤg deß Accords halten wolte/ die Stadt Capitein zugewinnen/ vnd den Maſaniello in der Auguſtiner Kirch in Ketten zulegen.
Welches auch geſchehen/ alß er von der See Luſt wieder ankommen/ vnd ſehr gedroht/ mit den Kleydern ins Waſſer zu ſpringen/ hernach mit der Fochtel in den Hafen gehawen/ vnd geſtochen.
Den andern Dinſtag oder 16. Julij/ wolte dieſe Tragedy ſich enden:
Dann in deme Maſaniello in Verhafftung lage/ kam ſein Secretarius, Marco Vitale, aller Sachen vnwiſſend/ auß dem Caſtell/ vnd drohete den bewehrten Burgern/ die jhm dann ſeinen reſt gaben.
Maſaniello hatte ſich loß gemacht vnd ſuͤgt ſich in die Kirche B. Virginis, ſagt zum Ertzbiſchoff/ das Volck were an jhm zum Verꝛaͤther worden/ begert eine Gavalcada zu Chren deß Feſtes/ vnnd ließ ein Briefflein dem Vicerè vberlieffern/ flieg auff den Predigſtul/ faſſet ein Crucifix/ erzehlet ſeine heroiſche Thaten/ vnd vberſtandene Gefahr/ fabulirt/ klagt ſein ruchloſſes Weſen an/ vermahnet zur Buß/ vnnd Beicht.
Mit Muͤhe brachte man jhn herunder/ vnd in der Moͤnchen Schlaffkammer/ ſich weiß an zuthun/ vnd etwas zuruhen/ Er begehrt das Commando nachmahlen dem Vicerè zu reſigniren/ verfügt ſich in ein groſſen Saal gegen dem Meer/ vmb freyen Lufft zu ſchoͤpffen/ vnd wurd daſelbſt von vier Edelleuten vberfallen/ denen er als er ſeinen Nahmen hoͤrt nennen/ mit dieſen Worten entgegen gieng/ ſuchet jhr mich; hie bin ich jhr Bruͤder.
Sie traffen alle vier auff jhn mit wolgeladenen Mußqueten/ daß er ſincket/ vnd dieſe letzte Wort ſpricht/ O jhr Verꝛaͤther/ vnd vndanckbare Leuth.
Ein Metzger hieb jhm den Kopff ab/ ſteckt jhn auff ein Stange/ zeiget jhn in der Kirch vnd auff dem Marck: andere ſchleifften ſeinen Leib/ vnd muckete kein Hund wegen dieſer That.
Die Edele krochen herfuͤr/ der Vicerè befahl wiederumb/ vnd leſt ſich in der Statt ſehen/ ſtellete aber wieder auff freyen Fuß/ wen er von deß Maſaniello Anhang eingezogen gehabt/ verlaß auff freyem Marck/ die Privilegia Caroli V. vnd wiederholte den letzten Accord/ maſſen er confirmirt vnnd beſchworen war worden: darauß groſſe Frewdt entſtuͤnden/ vnd Kraͤme vnd Laͤden jhre vorige Geſtalt wieder gewonnen.
Sehr nach dencklich iſt/ daß Mafaniello auff den ſpringenden Brunnen auff dem Marck geſtiegen/ vnd dem Volck zugeruffen/ alles was ich thue/ das thue ich meinem Vatterlaudt vnd dieſer Statt zum beſten.
Jch weiß zwarwol/ wann ich alles zu recht werd bracht haben/ ſo wird man mich ehe der Tag vergeht/ ermorden/ vnd durch die Stattſchleiffen.
Derowegen ſolt jhr alsdann an mich gedencken.
Worauff das Volck jhm ins geſampt zur Antwort geben/ wir wollen alle mit dir ſterben.
Weil nun die Edlen bey dieſem Weſen ſehr eingebuͤſſet/ lagen ſie dem Vicerè in den Ohren/ nichts von allem deme/ was verſprochen vor zuhalten/ vnd weil das Volck abermahl zu den Waffen grieffe/ erthaͤdigt man den 7. Sept. die Confirmation deß obigen Accords auff ein newes/ im S. Barbaren Kirch/ mit angehengtem leiblichen Aide.
Es kam aber in deſſen Don loan di Auſtria mit einer Kriegsmacht zu Waſſer/ vnd wolte nicht außſteigen/ die Burger hetten dann jhre Waffen zu vor nieder gelegt: welches ſie ſo fern gethan/ daß die Waffen demnach in jhren Haͤuſſern geblieben: Alſo daß biß an den 5. Octob. alles ſtill vnd friedlich war.
Einsmals aber vmb den Mittag vberfielen die Spanier die Statt/ hauſeten vbel/ beſchoſſen ſie auß den drey Veſtungen vnd auß viertzig Galeren/ nit mehr dann drey tauſent Schuͤſſen.
Hie ware weitlaͤufftg zubedencken wz die vberſchwere Belaſtigungen endlich fuͤr ein End gewinnen/ vnnd was vor Gewiſſen die Bluteygeln haben moͤgen/ wann ſie das Silber vnder ſich verganden/ vnnd der Herꝛſchafft nicht wol den Schaum geben.
Vnd was vor ein Geiſt muß dieſē Maſaniello getrieben haben; oder wie hat ſich ſolcher Geiſt bey jhme ſo wunderſam verkehrt?
Wann aber Regenten es mit einem ſchwuͤrigen Volck zu thun haben/ ſihet man jhren Verſtandt/ wie ſie ſich auff das gelindeſte moͤgen herauß wicklen/ einem ſchewen Pferdt den Zaum laſſen ſchieſſen/ daß ſie es allgemach wieder nach jhrem willen lencken/ vnd das Ruder wieder ergreiffen.
Was hatt es aber vor ein Gelegenheit/ mit Betheurung/ vnd Aidſchwuren bey der gleichen Faͤllen/ die man nicht begert zu halten/ vnd die man weiß dem Souerain vnannemlich
Solte ein Dienerſeine Seele eben muthwillig vor ein andern verdammen/ alß er ſeinen Leib in die Schantze ſchlaͤgt?
Mag er auch wol ſeinem Herꝛen trew/ jhme aber ſelbſten vntrew ſeyn?
Es ſubalterniren alle Staͤndt/ vnd greiffen in ein ander/ wie die Ring in einer Ketten machen einen langen Strick zur Vngerechtigkeit/ dz/ der daran iſt/ auch etwan wieder ſeinen willen fort muß/ als wann er in einem Schieff ſaͤß/ darauß er nicht kommen koͤnte/ ob es ſchon geradt wieder ſein vorhaben lieffe/ er wolte dann in das Meer ſpringen/ vnnd den Fiſchen eine Mahlzeit bereyten.
Alſo macht man ſich frembder Suͤnden theilhafftig/ vnnd beſndelt die Seel mit dem erpreſten Blut/ biß endlich der hoͤchſte Monarch die Seufftzen der Betrangten hoͤret vnd erhoͤret/ die Regenden Stuͤle vmbſtürtzet/ vnd was newes angehen laͤſt/ darvber Jederman die Ohrẽ gellen.
Wo iſt Pharao, Prolomæus Lagi die Mamelucken?
Wo iſt Ninus, Xerxes vnd Darius.
Wo iſt Alexander Magnus vnd Cæſar?
Wie harſich der Septentrion ſo offt ergoſſen/ vnnd gantz Europam/ auch ein theil Africæ vnd Aſiævberſchwemmet/ die Potentaten/ vnd deren Dienern/ oder Bluteygeln zuſtraffen/ vnd newe Koͤnigreiche anzurichten; Wie macht es Carolus Magnus vorach thundert Jahren? wie mag; vnd kan/ ja wie wil es noch ergehen; deſſen ſoll das Napolitaniſche Weſen/ der Cathalonier zu geſchweigen/ ein Fuͤrbild ſeyn.
Der II. Diſcurß:
Holtzapfelbegiebt ſich auß Heſſen zuruͤck/ Lamboy folget jhm nach.
Die Armeen gehen vber die Donaw vnd Lech/ Holtzapffel felt in einem Treffen/ warumb ſolches verlohren worden/ Lamboy vbet ſich am Rhein.
Prag wird wieder eingenommen.
Ein Generaliſſimus auß Schweden kompt an vor Prag.
Die Schweden weichen auß Bayern.
Der Spanier Niederlag in Flandern/ vnd in Jtalien.
Der Venetianer Verluſt.
Guyſe wird im Koͤnigreich Neapolis gefangen.
Die Polen werden vffs Haupt geſchlagen/ wehlen ein newen Koͤnig.
Die Schotten werden geſchlagen/ vnd der Koͤnig wird nach Londen gebracht.
Friedtzwieſchen Spanien vnd Holland/ auch in Heſſen/ vnd Hungarn.
Tumult zu Pariß.
WJr haben den Kaͤyſeriſchen General Graff Holtzapffel/ in der Statt Marpurg/ vor demſelben Schloß im Winterquartier gelaſſen/ dem gab aber der Commendant vff gedachtem Schloß/ Stauffgenant/ eines Apotheckers Sohn von Keyſerslautern/ ein ſchlechten Abſchiedt:
Dann er hatte vnvermerckt von einem Tambour/ ſo freyen Abzug auß der Statt vor etliche Damen begehrt/ erforſcht/ in welchem Hauß der General Taffel hielt/ deß nahm er in acht/ richtet all ſeine Stuͤck/ vmb Eſſens zeit/ alß die Predig geendet/ vnd die Taffel gedeckt war/ auff gedachtes Hauß/ vnnd thet kein ſonderlichen Schaden/ alß daß der Schiltwacht das Hiern an die Mauer geſchmettert/ vnd dem General ſelbſt ein Spruͤſſel von einem Balcken eine Ader am Halß entzwey geſchlagen/ davon er/ weil das Blut lang nicht zuſtillen war/ in euſerſte Noth gerahten/ alſo ſeinen Abſchied von dannen genommen/ auch den zehenden Jenner dieſes 1648.
Jahrs ſich zu Fuld in der Abtey gefunden.
Dann es hatten ſich die Schwediſchen in den Stiefftern Hildeßheim vnd Muͤnden/ auch bey den Hertzogen zu Braunſchweig vnd Luͤnenburg gewaͤrmbt/ vnd muntirt/ zu mahl ſie vber vierzehen tauſent Pferdt kaufft/ erpreſt vnnd auß dem Land genommen.
Wie ſie nun im Vffbruch begrieffen/ konte Holtzapffel dem Heſſiſchen Weſen nicht abwarten/ ſondern muſte die Oeſterꝛeichiſche vnnd Beyeriſche Laͤnder ſuchen zubedecken.
Wie dann die Kayſeriſche vff Bamberg vnnd forter nach Forchheim/ die Beyerſche vff Kitzingen vnnd Windsheym gezogen.
Die Schwediſche aber vber Caſſel nach Neuſtatt an der Saal gangen/ nach denen der Frantzoͤſiſche Secours/ von ſiben tauſent Mann zu jhnnen geſtoſſen/ alſo daß jhre gantze Macht in 1500.
Pferden vnd 8000.
Fußgenger/ mit 160. Stuͤck/ ſambt 200. Wagen beſtunde.
Der Keyſer verſtunde ſehr wol/ daß die Schweden vff jhn wuͤrden friſch angehen/ darumb fordert er den Lamboy zu dem Hauptweſen/ den aber der Churfuͤrſt zu Coͤllen nicht folgen laſſen/ ſondern nach Weſtphalen commandirt/ nach dem er wieder Windeck/ Duͤren vnd Caſtor eingenommen gehabt.
Deß Keyſers intent war/ daß Lamboy heran eylete/ vnd die zwantzig ſtuͤck Geſchuͤtz von vier Pfunden/ mit neun andern/ ſampt allem Zugehoͤr/ ſo zu Homburg in Heſſen ſtehen blieben:
Vnnd dann die andern neun Stuͤck zu Forchheim/ mit ſich nehme:
Welche aber theils der Heſſiſche General Raubenhaupt mit Gewalt/ theils die Schweden durch Bedrohung deß brennens erhalten.
Alß nun Wittenberger/ vnd andere Schwediſche Officianten, in Schleſien dominirten/ verordnet der Kayſer ſieben tauſent Mann vnder dem Graffen von Buchheim vnd Sporcken da hindie/ aber im harten Winter vmb Preßlaw nichts außrichten koͤnnen.
Wittenberger nahm Jaurn ein/ Dewagen jagt derſelben Leutenant Muͤller: es war mehr raubens als fechtens/ biß Koͤniusmarck ein theil Prag ein genommen/ vnnd den Wittenberger zu ſchleuniger Huͤlff mit 6000. man an ſich gezogeu.
Das Haupt Weſen aberbelangend/ bezogen ſich die Kayſeriſche vnd Beyeriſche an die Donaw vmb Jngolſtatt/ Altmul/ vnd Regenßburg/ ſetzten vber/ vnd ſuchten den Lechſtrom zu verwahren in deme das Land-volck an die Jſer ſich legte/ vnd Buchheim mit ſiebenttauſent Fuß-volck heranzoge/ vnd eben dieſes klagte Holtzapffel/ daß die recrouen ſo langſam hergingen/ vnd nicht ehe erfolgten/ biß der Feind wieder vor der Thuͤr waͤr/ da man jhn doch leichtlich fern abhalten/ vnd den Kriegsbraſt andern Landen auff den Halßziehen koͤne.
Alſo muſte er Wembdingen/ Donawerth/ Hochſtat/ Gunldelfingen/ vnd andere orth ledigſtellen/ vnd die Beſatzungen an ſich ziehen/ damit nur Lauingen/ Landsberg vnd Freiſingen wohl beſetzt blieben/ vnnd das Hauptlaͤger die Statt Augſpurg verwahren/ auch ſich/ den andern Lufft zu machen/ die Oberpfaltz nach Amberg vnd Neumarck wenden koͤnte.
Er legt ſich zu Guͤntzburg/ vnder deſſen folgten die Schwediſchen vnd Frantzoſen/ namen Windsheim ein/ gingen auff Dinckelſpiel vnd Wenhtwangen/ bezwungen das Schloß Wallerſtein wie auch Noͤrdlingen/ Donawerth/ Wemdingen/ vnd ſtelten ſich/ alß wolten ſie ſich an Weiſſenburg reiben/ hie ſtieſſen zu jhnen Landgraff Friederich/ der Pfaltzgraff von Sultzbach/ vnd etlich Oberſten vom Loͤwenhaupt/ ſampt dem jungen Wrangel.
Die Frantzoſen vbten Raach mit brennen vñ morden.
Die Hauptarmee ſetzt zu Guntzenhauſen vber die Altmul/ wegen der Fuͤterung/ die Schweden zu Goͤppingẽ vnd die Frantzoſen zu Reutlingen/ fandẽ ſich entlich zu Langenaw/ zwo Meil vnder Vlm/ vnd kahmen zu Lauingen vber die Donaw/ was auch die Keyſer- vnnd Beyeriſche vor Gegen wehr Thatẽ/ dieſelbe zogen ſich hinab/ nach Kinßburg/ denen aber Koͤnigßmarck vnnd Landgraff Friederich nach gehawen/ eingefallen/ vnnd groſſen Schaden gethan/ daß auch der General Holtzapffel druͤber gefallen/ ſechs Stuͤck Geſchuͤtz/ vnd viel Officirer gefangen im ſtich blieben.
Koͤnigsmarck ſpacirt auff vnd ab/ macht den zu Eger lufft/ ſetzt die gantze Pfaltz in Contribution, bracht groſſen Vorꝛath an Gedreyd zuſammen/ befeſtiget die Weide/ den Hoff/ Newmarck/ vnd etliche ander Orth/ thut ein ſtarcken Streiff durch den Boͤhmer Waldt/ zog etliche Voͤlcker auß denen Beſatzungen in Leipzig/ Erfurt vnd Halberſtatt/ auch Geſchuͤtz auß Eger an ſich.
Petſchat wole er nicht verderben/ wie auch Franckenberg/ ſondern beſetzt beyde Qrth.
Nun war es vmb den Lech zu thun/ wie man hinuͤber kommen moͤgt/ vnd wurd eben der Orth gefunden/ da der Koͤnig in Schweden vbergeſetzt/ vnd dem Tilly ſeinen reſt gegeben hatte.
Nach dem Lech ſtritte man vmb die Jſer/ aber die Jnß lieff an/ ſo wehret ſich die Waſſerburg zum beſten.
Gleich wie nun in Heſſen geſchehen/ daß dieſelbe Land-Graͤffin das offene Land den Keyſer- vnnd Beyeriſchen müſſen frey laſſen/ weil die Schweden im Feldt nit ſtehen konten/ vnd nur die Haupt Veſtungen zum allerbeſten verwahrt/ biß daß der Hunger den Mann vnd das Pferdt ſelbſt auß gejagt/ aber der Landsman in den engen Paͤſſen/ der Waͤldt vnd Thaͤler jhn eyntzelen ſchlaffen gelegt/ vnd dem Hauptweſen Abbruch gethan/ alſo verordnet der Churfuͤrſt in Bayern/ daß ſein Fußvolck die Veſtungen beſetzte/ in deme die Bauren von ſich ſelbſt auff die rauberiſche Soldaten verbittert Rach vbeten/ vnnd die Compagnien duͤnn machten/ die Reuterey ſchwebete im Land/ vnd hielten ſich bey den Keyſeriſchen/ die er aber auch auß dem Land wieſe/ damit ſie nicht das Korn mit dem Halm/ ja mit der Wurtzel verzehrten.
Dem General Boͤninghauſen wird ſchuldt gegeben/ weil er dem Herꝛn General Holtzapffel nicht pariren/ noch ſeinen Poſten verlaſſen wollen/ waͤr ſolcher Einbruch vnd Schade erfolgt.
Es ſcheinet aber/ die Vrſach muͤſſe hoͤher geſucht werden.
Ob gar kein Gehorſam vnder einem Ketzeriſchen Haupt geweſen/ vnd Beyern ſeinem General abſonderliche Order gegeben/ nicht ſo gar eyferig den Kayſeriſchen bey zuſpringen/ da mit ſolche Huͤlff deſto groͤſſer Anſehen hette/ vnd ſich ſelbſt wol zu conſumiren, auff daß der Feindt in Baͤyern nicht ein brechen koͤnte.
Vnd dieſe Gedancken faſſeten etliche/ weil bekandt/ daß Beyern ſeine conſilia allzeit abſonderlich gefuͤhrt/ vnd nimmer mit Oeſtereich abſolute geſtimmet/ ſondern ſein eygenen Nutzen betruchtet.
Deßwegen auch mit Franckreich gute Corꝛeſpondentz gehalten/ vnd nach dem Treffen vor Leipzig den Tilly an ſich gezogen/ auch dem Ertzhertzogen zum Einbruch in Heſſen die Huͤlff ſehrlangſam nach geſandt.
Alſo hette er vordiß mahl bey feinem Bruder/ dem Churfürſten zu Coͤllen vervrſacht/ daß Lamboy zum Haupt weſen nicht kommen/ ſondern in Weſtphalen den Heſſen/ die doch zur ſelben zeit nichts merckliches vnderſtanden/ weil jhre Voͤlcker dem Hauptweſen gefo lget/ abbruch zu thun.
Wie dann derſelb nach der Lippſtatt ſich gelencket/ vnd den Heſſiſchen General Geiſſen in Geiſeck beſchloſſen vnd belaͤgert/ denen aber Landgraff Ernſt Lufft gemacht/ vnd auch daruͤber gefangen worden.
Lambey verlohr fuͤnff hundert Mann/ zog ab/ vnd macht ſich nach Bonn/ Geiß aber nach Neuß/ konte doch Breydenbruch nicht erꝛetten.
Jm Junio gab es ein hartes Treffen bey Graͤfenbruch/ die Heſſen lagen vnden/ ermanten ſich aber wieder/ vnd brachten die Lamboyſchen in die Flucht/ metzelten vber Tauſent/ vnnd bekamen ſehr viel gefangen/ buͤſten doch ein vberanderthalb hundert Mann/ vnd hatten das Gluͤck/ daß ſie jhre Gefangene wieder loß bekamen/ Lamboy reterirt ſich nach Zonß/ empfing Gelt vom Ertzhertzogen zu der Artillerey/ bracht auß Meppe/ Ham/ Warendorff/ Paderborn/ vnd andern Beſatzungen/ wieder eine Armeen zuſammen/ vnd legt ſich bey Neuß in ein veſt Laͤger/ wurd aber von den Heſſiſchen biß an ein Stundt von Coͤllen gezogen.
Die Staͤnde machten mit Gelt/ daß der Kriegsbraſt von jhnen wiche: aber Duͤren muſten ſich den Heſſen ergeben/ ſonderlich da Landgraff Friederich von den Schweden gelaſſen/ vnd zu der Heſſiſchen Armee geſtoſſen war/ zu mahl auch etliche Lothringiſche Voͤlcker auff deß Ertzhertzogen Verordnung zu dem Lamboy gangen.
Die Heſſen legten ſich eilend vor Paderborn/ Lamboy folgt/ bracht Voͤlcker hinein/ vnd ſchlug ſie auff/ von inen vnd von auſſen/ daß ſie muͤſſen etliche Stuͤck/ Vieh vnd Pagage dahinden laſſen/ da ſie aber Schwediſchen Secours an ſich gezogen/ haben ſie vmb Brackeln vnnd Hoͤxter ſich wieder ſehen laſſen/ biß der Friede zu Muͤnſter geſchloſſen vnd putblicirt worden.
Zu dieſem Frieden mag nicht wenig geholffen haben/ daß Koͤnigsmarck den Retſchin vnd die eine Statt Prag gantz vnverſehener Weiſe einbekommen.
Dann als er bey außgehendem Julio in den Pilßen Kreyß einefallen/ vnd Brixen zu ſeinem Hinderhalt beveſtigen laſſen/ thaͤt er groſſẽ Schaden/ mit Rauben vnd Brandtſchaͤtzen/ vnd hielt ſich eins mahls in einem Thal/ ohn fern Prag/ die Ab- vnd Zureiſende zupluͤcken/ wie er dañ der fuͤhrnembſten Herꝛn ein gute Anzahl mit jhren beſten Guͤttern auff den Waͤgen mit ſeinem Garn vber zogen/ vnd ein reichen Zug darmit gethan/ welchen Anſchlag Ottowalßky/ ein geweſener Oberſter vnderden Keyſeriſchen/ ſchlechten Herkommens auß dem Odenwald/ wegen Verluſt aller ſeiner Guͤtter/ ohne einige Recompenß/ auß groſſẽ Diſguſto angeſponnen/ vnnd dieſer geſtalt werckſtellig gemacht.
Der Graff Coloredo lag im Koͤniglichen Prager Schloß/ ſchickt zwey hundert Mann auß/ von dem Feindt Kundſchafft zunehmen/ vnd newe Huͤlff heran zu fuͤhren.
Dieſe vmbringt Koͤnigsmarck bey Nacht/ daß nicht ein einiger entkommen/ zwingt jhnen das Wort ab/ commandirt auß ſeinen Voͤlckern/ drey hundert die beſten/ denen er von den gefangenen Keyſeriſchen etliche zugab.
Dieſe melden ſich denſelben Sontag/ war der 16. oder 26. Julij/ an/ geben das Wort/ werden auch an der Stim̃ erkandt/ vnd ziehen ein/ machen die Wacht nieder/ vnd haben den Koͤnigsmarck mit dem hellen Hauffen auff den Ferſen/ eroberen den Retſchin/ als die Koͤnigliche Reſidentz/ mit dem Zeughauß/ ſampt der kleinen Seyten zumahl Prag in die alte/ vnd newe Statt/ vñin die kleine Seyte/ abgetheilt iſt/ darinnẽ die fůrnehmſte Herꝛen wohnen:
Deren wurden vber zweyhundert gefangen/ vnd von fuͤnfftzig tauſent Gulden/ biß vff fuͤnff tauſendt herunder/ nach Stands Gelegenheit geſchaͤtzet.
Dannoch wurd vber dreyen Pallaͤſten mit dem pluͤndern nicht verſchonet.
Vnd an vielen Orthen der Schatz mit Millionen vnd Tonnen gefunden: daruͤber mancher mehr gelacht als geweynet/ weil zum gemeinen Weſen/ vnd deß Keyſers Dienſten/ Niemand kein Geldt hatte/ vnder deſſen der Schweden Caſſirer vnd Schoͤſſer war worden/ wie es dann gemeiniglich pflegt/ daß die particularen auß dieſer Vrſach mit dem groſſen Schiff vnder gehen/ weil ſie die kleine Loͤcher nicht wollen helffen ſtopffen.
Coloredo entran ſchwerlich in ſeinen Wachtkleydern/ Buchheim kam zu ſpat mit ſeinen vierzehen hundert Mannen/ legt ſich doch in die alte Statt/ vnd ließ in die kleine Statt an der Bruͤcken mit dem groben Geſchuͤtz ſpielen/ deme Koͤnigsmarck dergleichen geantwortet/ Wittenberger/ aber beſchoß die alte Statt vom 30. Julij an mit fuͤnffzehen Stuͤcken/ zogab/ wegen groſſer Gegen wehr/ erobert Konopitſch dem Graffen Michna zugehoͤrig/ wie auch Thabor/ mit groſſer Beuth/ daß des Meuters Gemahlin allein fuͤnffzehen tauſend Reichsthaler verluſt/ geklagt.
Vnder deſſen hatten die Schweden nit ohne Vrſach einen Zweiffel in die Frantzoſen geſetzt/ weil ſie ſo ſchlaͤfferig mit allen Sachen vmbgiengen/ vnd den Karn nach Vermoͤgen anhielten/ oder jederweilen gar zuruͤck zogen.
Dann ſie verſpuͤrten/ wie die Cleriſey eine Trennung zwiſchen jhnen zu Muͤnſter nit vnverhohlẽ geſucht/ auch bey dem Beyeriſchẽ Stillſtand ſich gar verdaͤchtig gemacht: darumb beſchloſſen ſie zu Stockholm/ den Krieg mit ernſt fort zu ſetzen/ damit nicht alle Muͤhe vnd Arbeit/ angewendes Gut vnd Blut endtlich gar vergeblich außſchlage: Oder da Franckreich hand abziehen ſolte/ ja gar ſich Feindlich erklaͤren/ ſie in allem Weg gefaſt weren.
Alſo wurd der Pfaltzgraff Carolus Guſtavus/ auß der Zweybruͤckiſchen Linj/ deß verſtorbenen Koͤnigs Guſtavi Adolphi/ ein halb Schweſter Sohn/ zu einem Generaliſſimo benampt/ vnd mit friſchem Volck nach Tentſchland verordnet.
Dieſer kam nun ſelbiger Zeit in Pommern/ wechſelt die Beſatzungen/ vnd nam ſeinen Zug ſtracksauff Boͤhmen/ nach der Statt Prag/ dem Koͤnigsmarck Lufft zu machen/ vnd die Alte-Statt mit allem ernſt anzugreiffen.
Die auß Eger eroberten das veſte Schloß Tetſchen.
Wittenberger zog auff den Mißling/ nam Cromaw ein/ ſtieß bey Bud weiß auff Buchheym/ der ſich mit Mißling wolte conjungieren/ ſchlug den Vortrab in die Flucht/ vmbringt die vbrigen/ vnd bekam den von Buchheim/ Meutern/ Naaſen vnnd Ranzay/ ſamptandern Herren/ Edelen vnd Officierern/ ſo ſich auß Prag mit jhren beſten Sachen wollen in Sicherheit begeben/ mit dẽ Pagage vor drey Regimenter gefangen/ vnd zur Außbeuth/ daß der einige Oberſt Garnier mit wenigen Pferden nach Budweiß entrunnen.
Hierauff machte ſich der Generaliſſimus, vnd ſtelt ſich den 24. Sept. auff ein Sontag/ auff den Weiſſen Berg/ wurd eingeholt/ vnd vom Koͤnigsmarck auch Wittenberger herꝛlich begleydet/ den folgenden Tag/ gieng die Belaͤgerung der Alten Statt mit allem ernſt an/ der Generaliſſimus zog auff das Retſchin/ beſahe die Kunſtkammer/ vnd den Saal/ auß welchem Anno 1618. die Kayſerliche Beampten/ den Sprung zum Fenſter hinauß gethan.
Mehr Geſchuͤtz wurd ins Laͤger gefuͤhrt/ vñ biß auff den Graben gebracht/ vnd in dreyen Tagen auff die beyde Staͤtte 3286. mahl auß groben Stuͤcken gedonnert/ auch etliche Minen geſprengt/ die auſſen Werck gewonnen/ vnnd in die newe Statt eingebrochen.
Es war aber die Gegenwehr von Soldaten/ Burgern vnd Studentẽ ſehr ſtarck vnd eyferig/ deß Abſchneidens vnd Vergrabẽs ſo viel/ auch der Secours von neun Tauſend Mann/ vnder fuͤnff nahmhafften Oberſten/ in die Statt zukommen bereyt/ daß es noch wol manchen ſtoltzen Kopff beyder ſeyts haͤtte koſten muͤſſen.
Aber wie die Courirer von Muͤnſter den geſchloſſenen Frieden ankündigten/ zog der Generaliſſimus auff den Retſchin/ vnd Wittenberger an den Paß Koͤnigsſaal/ den 24. October/ biß der Stillſtand zwiſchen beyden feidlichen Partheyen zu Kuttenberg verglichen/ vnnd den 19. oder 29. Nouemb. allerdings befeſtigt/ auch die Quartieren auß getheilet worden.
Vnder dieſem Verlauff hatten die Schweden vnd Frantzoſen ſich auch vber die Jſer in Bayern gemacht/ vnd wolten auch vber den Jnn ſetzen/ kunden aber an Waſſerburg/ in vierzehen Tagen nichts gewinnen/ vnd weil die Keyſer- vnd Bayriſche Armee vnderhalb Regenſpurg/ zwiſchen der Jſer vnnd Amber nun mehr lagen/ bezogen ſie die Schwediſchen vnd Frantzoͤſtſchen von Dingelfingen mit jhren Hauptweſen nach Landshut vnd alſo nach Moßburg.
Die andern legten ſich zwiſchen Waſſerburg/ Muͤnchen vnd Freyſingen/ bey welcher ſo nahẽ Anweſenheit vnder andern die Schweden/ Schaden am lincken Fluͤgel gelitten/ darauff ſie ſich nach dem Lech vnnd Land zu Schwaben wenden wollen: doch bey einem Einfall dem Jan de Werth dreyhundert mañ nieder gemacht/ vnd jhn ſelbſt biß vnder das Geſchuͤtz vor Augſpurg getrieben/ nach Donawerth/ Lauingen/ vnd Hochſtatt gewichen/ biß endlich der beſchloſſene Fried von Muͤnſter beyden Theilen zukom̃en/ die Statt Augſpurg ſiner ſchweren Belaͤgerung befreyt/ vnd die Voͤlcker nach den Winterquartiren gangen.
Ehe wir aber von dieſem Frieden/ vnd Vollziehung deſſelben handlen/ muͤſſen wir die Außlaͤndiſche Kriegshaͤndel auch vmb etwas berühren.
Jn Flandern hatte der Ertzhertzog Leopold Wilhelm ſechs hundert Spanier/ vnnd groſſe Gelder zur See empfangen/ vnd ſtelt Dornick vnd Cordrick achtzehentauſend Mann/ neben Neun tauſend Lothringern ins Feld/ erobert Cortrick/ vnd konte dadurch den Printzen von Conde vor Ypern nicht abziehen/ biß gemelter Orth ſich ergeben muͤſſen.
Ranzaw bekam Stoͤß/ als er Oſtenden verſucht ein zunehmen.
Die Spanier theten ein ſtarcken Einfall in die Pickardy/ vmb S.
Quintin/ darumb die Frantzoſen Bann vnnd Affterbann auffgebotten jhnen zubegegnen/ auch die Haupt Armee etwas zu ruͤck gezogen/ auff daß ſie allem ferꝛneren Schaden vorkommen moͤchten/ biß den 10. 20. Augſt ſich ein ſehr hartes Treffen zwiſchen Arꝛas vnd Labaſſee zugetragen/ da die Frantzoſen anfangs gewichen/ vnd durch deß General Erlachs Teutſchen Secours vnderſtuͤtzt/ ein vberauß groſſe Victory erhalten/ vnnd ſehr viel groſſe Herꝛn gefangen bekommen/ neben 6200. gemeinen Soldaten/ viertzig Stuͤck Geſchuͤtz/ neunhundert Wagen/ vnnd vber hundert Fahnen.
Durch welchen Streich die Spaniſche Macht ſehr geſchwaͤcht worden/ daß der Fried etwan auch deſto ehe koͤnnen erfolgen.
Auch hatte der Viceré Frantzoͤſiſcher Feldherꝛ/ Schomberg in Catalonien gleich aufangs das Gluͤck/ daß Tortoſa ſich jhm mit 840. gemeinen Knechten den 12. Julij ergeben muͤſſen.
Jn Jtalien hatte der Hertzog von Modena ſich Frantzoͤſiſch erklaͤrt/ vnd eine Armee von den Florentiniſchen abgedanckten Voͤlckern nach dem Delphinat gefuͤhrt/ darumb Carazena/ Gubernator zu Meyland/ die Jnſel im Po/ eingenommen/ den Frantzoſen den Paß nach Caſal zuverſperꝛen.
Aber das Kriegs Weſen bezoge ſich in das Gebiet der Statt Cremona: alda die Spanier im Feldlaͤger geſchlagen wurden/ 1300.
Mann auff dem Planlieſſen/ 1500. gefangen gaben/ die Bagage vnnd drey Stuͤck Geſchuͤtz verlohren: ſtaͤrckten ſich aber wieder.
Die Frantzoſen kondten vor Cremona nichts gewinnen/ ſondern muſten die drey Monatliche Belaͤgerung von ſich ſelbſt auffheben/ befeſtigten doch Pomponaſco/ vnd ſuchten Winterquartier.
Der Venetianiſche Krieg hatte dieſen Lauff/ daß Foſcoli etliche Orth in Dalmatien den Tuͤrcken abgenommen/ Cliſſa belaͤgert/ den Secours vnder dem Baſſa von Boſna geſchlagen/ vnnd erobert/ deme Seſino gefolgt.
Die Morlucci thaͤten jhr beſtes/ vnnd machten reiche Beuthen/ bekamen aber etwan Stoͤß/ vnnd buͤßten ein jhren Oberſten Soricio, mit vierhundert Mann.
Jn der Jnſel Candia hatten die Venetianer Mirabelly erobert/ vnnd der Statt Candia etwas Freyheit gemacht/ zumahl ſich Grimmani mit ſeinen Schiffen vor die Veſten Dardanelli legte/ aber durch Vngewitter 1600.
Mann/ auch das Leben ſelbſt verlohren/ welcher Schaden/ auff vier Millionen Golds geſchaͤtzet worden.
Deſſen vnerꝛacht ſtaͤrckten ſich die Venetianer/ vnnd brachten dreyſſig Orlogſchieff vnd fuͤnff Galeatzen/ wieder ſechtzig Tuͤrckiſche Schieff zuſammen/ vnnd fuͤhrten damit Proviant in Candia.
Hie gieng es allenthalben ſcharpff zu/ daß eine Schantz bald dieſer/ vnd bald der andern Parthey muͤſſen Gehorſam leyſten/ vnd als die Chriſten/ bald die Tuͤrcken ins Graß gebiſſen/ weil nun die Venetianer Ja ſo gar groſſen Koſten trugen/ vnd in die laͤnge ſich eines groſſen Vngluͤcks befoͤrchteten/ trieben ſie deſto eyfriger auff den Frieden zu Muͤnſter in Weſtphalen.
Franckreich zog das Jtalianiſche Weſen allerſeits zu Gemuͤth/ konte aber die Sicilianer nicht in Schutz nehmen/ zumahl ſehr viel zu einem ſolchen Hauptweſen erfordert wurde:
So wolte der Monſieur lieber in Franckreich ſeines Gluͤcks erwarten/ als mit euſſerſter Gefahr/ einen Schatten auſſerhalb nachlauffen:
Gleichwohl fandt man vor rathſam/ daß der Hertzog von Guyſe mit einiger Macht nach dem Koͤnigreich Neaples abfuhre/ Er kont aber die nechſt gelegene Jnſel nicht faſſen/ weil jhm der Gubernator Ognata war bereyt vorkommen.
Guyſe hielt ſich in der Statt/ wurd aber vom Ognata bey Naͤchtlicher weil außgetrieben/ vnd in der Flucht gefangen.
Alſo verſchwand der Vffſtandt nach vnd nach/ ſonderlich da etliche gꝛoſſe Herꝛn vnd Edle die Koͤpff verlohren.
Jm Koͤnigreich Poln ſchickte ſich alles zum Auffſtandt/ ſonderlich wegen der Rebelliſchen Caſſacken/ auch noch vor deß Koͤnigs obſterben/ darumb erinnerte der Kronen Groß-Cantzlar den Koͤnig/ ſeine Geſchaͤfften zu Vilnaw in der Littaw zubeſchleunigen/ vnd nach Warſaw zukommen// die weil das Geſchrey je ſtaͤrcker gieng/ von der Tartarn Anzug vber den Fluß Boriſthenem.
Bey jhrer Conjunction verderbten ſie dz Land mit Rauben vnd Todtſchlagen.
Darumb hielten die Polen ein Reichstag/ verſchoben die Wahl/ weil der Koͤnig den 20. May in der Littaw/ zu Meneczy geſtorben/ in dem October/ ſagten ein ander die Freyheit deß Gewiſſens zu.
Vnder deſſen wurd jhr Feldherꝛ geſchlagen/ weil aber die Coſſacken vnd Tartarn vber der Beuth vneynig worden/ vnd der Tuͤrck dieſe wieder den Perſianer begehrte/ machten jene Frieden/ da man jhnen die Kirchen wieder ein raumete/ die Tyranniſche Waywoden abnehmen/ vnnd als freyen Staͤnden nichts vngebuͤhrlichs auffbuͤrdte.
Der newe Koͤnig ſolte ſelbſt alles ſchlichten/ wann ſie nur vnderdeſſen ſtill ſaͤſſen:
Aber ſie nahmen Namarat vnd Tuletznya ein/ vnd fanden groſſen Raub drinnen.
Bey dieſem Auffſtandt ſind vber zehen tauſend Juden/ vnd ſonſten 213000.
Menſchen Jung vnd Alt/ von den Coſſacken vnd Tartarn erſchlagen word en.
Johannes Caſimirus wurd Koͤnig/ den 17. Nouember zu Warſchaw/ ließ Vlatiſlaum ſein Bruder/ den verſtorbenen Koͤnig begraben/ vnd ſich zu Cracaw den 7. oder 17. Jenner folgendes Jahrs kroͤnen.
Vnd dieſes ſchiene das beſte Mittel zuſeyn/ dardurch Poln wie der auff die Beine kommen moͤchte:
Dann im vorigen September waren die Feldt Herꝛn Wieſnewick vnd Dominicus zwiſtig worden/ vnd hatten darvber Geſchuͤtz/ Volck/ Geld/ Pagage/ vnd alles ein gebuͤſt/ dochſchicke Chmielnſky/ der Coſſacken Oberſter/ den Molerſky auff den Reichs- vnd Wahltag/ nach Cracaw.
Jn Groß Britannien gieng es rund vnd bund vbereinander/ dz Parlament gab vor/ es ſucht den beſtaͤndigen Frieden/ vnnd die Reformation der Kirchen/ fuhr aber einen weit andern Weg.
Die Schotten hielten jhr Parlament zu Edenburg/ vnd kuͤndigten dem Parlament zu Londen/ dẽ Koͤnig zumbeſten/ den Krieg an/ im Mertz Hamilton ſolte Feldherr/ Leſlè der nechſte nach jhm ſeyn.
Die Handwercksburſch vnnd Kramdiener rotteten ſich in Londen/ biß in ſieben Tauſent zu ſammen/ ſtelleten Wachten/ ſtuͤrmeten mit einem Stuͤck dem Burgermeiſterdas Hauß im April/ vnd wann die Bootsgeſellen mit den Fiſchern ſich zu jhnen hetten geſchlagen/ waͤrkein Rettung mehr geweſen/ dergleichen Auffſtandt mannauch in andern Staͤtten erfahren.
Jn Jrꝛlandttratt Jnchiquin/ deß Parlamẽts Feldherꝛ zu den Koͤnigiſchẽ.
Das Parlament in Engelland hielt dẽ Koͤnig im Caſtel Carriſbroke auff der Jnſel Vecta gefangen/ der Printz von Walliß/ vnd der Hertzog von Yorck ſein Bruder verkleydetenſich/ vnd entkamen in Franckreich.
Das Schottiſche Preſybterium ließ ein Schrifft außgehen/ mann ſolte mit dem Koͤnig ſanfftmuͤthig verfahren.
Die Graffſchafft Eſſex præſentirt ein ſuplication/ von 30000.
Mann vnderſchrieben/ daß man mit den Friedens Tractaten wolte fort fahren/ dergleichen thet die Graffſchafft Surꝛila vnnd die gantze Statt Londen nicht weniger.
Darauff erlaubt das Parlament/ daß der Koͤnig auff zehen Meil Wegs/ oder vier Stund nahe zu der Statt kaͤhm: doch ſolte Wartrick ſeine Floth/ gegen den Schotten vnnd auß Hollandt kommenden Secours zuruͤſten.
Vnder deſſen zogen beyde Feldtherren Fairfaix vnd Cromwell auff die Schotten an/ erſchlugen 2500. bekamen 4000. mit dem General Hamilton gefangen/ vnd hatten noch vor dem Treffen Gloceſter einbekommen:
Die Tractaten auff der Jnſel geſchahen den 12. oder 22. September/ vnd waͤhre alles zum erwünſchten End außgeſchlagen/ da deß Parlaments Feldherꝛn nicht was anders im Sinn gehabt.
Dann ſie vbergaben dem Parlament eine Schrifft/ vnd befahlen daſſelbe ſolte den Koͤnig vor Gericht ziehen/ er waͤhr vnduͤchtig zu regiren/ damit er wegen ſeiner Regierung/ auch alles biß dahin vergoſſene Bluts/ Red vnd Antwort gebe.
Der Printz von Walliß/ vnd der Hertzog go Yorck/ ſo ſich in Holland hielten/ ſolten erſcheinen/ oder vor Feinde deß Vatterlands erklaͤrt werden.
Jn dieſem Vorhaben ruckten der Kriegsrath/ vnd alle Parlaments Truppen/ den 6. oder 16. December nach Londen/ nahmen ein das Weſtmuͤnſter vnd den Pallaſt Withall/ wie auch S.
Pauli Kirch/ ergrieffen all gemeines Geld/ legten die Hand an mehr dann viertzig Parlamentsherꝛn im vnder Hauß/ entſetzten deren eben ſo viel alß ob ſie in dieſem wichtigen Handel parteyiſch waͤren.
Hie ließ Fairfaix/ ohne Wiſſen deß Parlaments/ den Koͤnig auß der Jnſel Vecta holen/ vnd in das Caſtell Horſt ſetzen/ bald nach Windſor ſechs Meiln von Londen/ vnd den 20. oder 30. Januarij folgends nach Londen in die Statt fuͤhren.
Sonſten iſt dieſes 1648.
Jahr wohl ein Wunder-Jahr auch in dieſen/ daß Philippus VI. Koͤnig in Spanien/ den ewigen Frieden mit den Staaden/ der vereynigten/ Niderlanden geſucht/ vnd den 5. oder 15.
May durch ſeine gevollmaͤchtigſte zu Münſter in Weſtphalen geſchloſſen vnd beeidigen laſſen.
Dieſen Frieden wolte Franckreich nach aller Muͤglichkeit gehindert haben/ damit jhme der Laſt nicht kaͤme allein zu tragen:
ſo meinten die Schweden/ es ſolte bey bloſem Degen der Spanier auch den Teutſchen Frieden angenommen haben/ wann die Hollaͤnder nicht ſo ſehr geeilet hetten.
Dieſelben hatten aber jhre beſondere Vrſachen/ vnd konten nit auß dem Schulden Laſt kommen: ſie beſorgten ſich Franckreich moͤgt vnder einem Jungen Koͤnig gar vnden liegen/ oder mit ſich ſelbſt zuthun finden/ ja wann es zu maͤchtig waͤr/ die Niederlaͤndiſche Prouintzen vnder das Joch ſuchen zubringen/ zu mahl die alten Kriege vnd Spruͤche von dem zukuͤnfftigen vrtheiln koͤnnen.
Sie ſahen auch/ daß jhr Feldherr/ deme von wegen der trewen Dienſten ſeines Vatters vnd Groß-Vattern vber groſſer Gewalt gebuͤhrte/ der groſſe Macht in ſeinem eygenen vnd wegen deß Kriegs-Weſens koͤnte auffbringen/ vnd der Leuthe Gemuͤther an ſich ziehen/ den Tittel Jhrer Durchleuchten truͤgen mit Churfuͤrſtlichen vnd Koͤniglichen Haͤuſern verwand waͤr/ in der Herrlichkeit aufferzogen/ von keiner Demuth vnnd Leuthſeligkeit wiſſete/ demnach die Republick mit der Zeit vnderdrucken wuͤrde.
Spanien hette hiebevor nicht gaͤntzlich auff dieſe Provintzen verziehen/ vnd mit jhnen/ alß freyen Voͤlckern (nemblich was dieſelben Tractaten belangen moͤgen/ vnnd Gleichnußweiß darauß kein Realitaͤth zu ſchlieſſen/ gleich wie der Heylandt võ ſich ſelber ſagt/ Er werde kommen wie ein Dieb in der Nacht) tractirt/ ließ aber nun vnd in Ewigkeit alle Spruͤche ſchwinden/ vñ hielt ſie wie die Venetianer oder Schweitzer.
Nicht ohn/ wann Franckreich den Belgiſchen Loͤwen an einem/ vnd die Hollaͤnder denſelben am andern Ohr hielten/ wuͤrde er matt niderſincken: wann dieſer Hercules an beyden Ohren beſtricket waͤr/ ſolte jhm der Kolben auß der Fauſt fallen:
Darumb gedachte er auch die eine Hand vnd den einen Arm frey zuhaben/ was es noch koſten moͤgte/ ſo wuͤrde der Strick am andern nicht lang mehr veſt bleiben/ vnd iſt nicht ohn/ es verwundert ſich jederman/ daß Spanien gleichſam carta bianca darbothe/ vnd den Hollaͤndern allen genuͤgen zuthun bereyt war.
Sie aber bekamen nichts weiters durch die Tractaten/ als was ſie durch recht der Waffen ſchon ein hatten/ alſo daß Spanien kein fernern Anſpruch an ſie haben koͤnte: vnd gedachter/ es waͤr Spanien mit ſeinem Schaden witziger worden/ die Niederlaͤnder zu bezwingen/ vnd alſo die Hoͤrner nicht wieder auffſetzen:
Dienete aber ſehr wohl zwiſchen jhnen vnd Franckreich alß einer Stang zwiſchen zweyẽ muthwilligen Pferden/ daß ſie nicht konten zuſam̃en ſchlagen/ noch Vrſach aneinander finden/ die Pfaͤltzer klagten vor vnd nach vber dieſen Frieden/ daß jhrer ſo gar nicht waͤre darbey gedacht worden/ auch nicht der vnder Pfaltz/ angeſehen/ das Hauß Pfaltz ſich bey Oeſterꝛeich jhrentwegen ſtinckend gemacht/ vnd bey allen Reichs- Verſamblungen jrer am beſten gedacht/ auch mit Rath vnd That nim̃er vergeſſen.
Daß ſie aber dz offentliche oder priuat Exercitium der Religion den Spaniſchen Prouintzen/ alß Flandern vnd Brabandt/ nit wollen zu wegen bringen hatten ſie dieſes Bedencken/ es moͤgte das Volck ſich von jhnen/ in dieſelbe herꝛliche Landtſchafften vnd Manufactur Staͤtte begeben/ vñ jre Niederlanden oed laſſen: Dañ bekandt/ nur võ der Statt Antorff zu reden/ dz der Lufft/ die Wohnungen/ der Str õ vnd alles wz zũ Handel gehoͤrt/ auch ein Orth in Auffnehmen bringen kan/ daſelbſt weit beſſer/ dann zu Ambſterdã/ zumahl auch Ambſterdam ſich in wenig Jahren ſo weit außgebreyt/ vnd ſonſtẽ ein kleinen/ nit viel bewohnten Bezirck inhielte/ biß die Engellaͤnder den Koͤniglichen Woll vnd Farbhandel dahin gelegt haben.
Dz aber die Hollaͤnder bey wehrendem Frieden in Factionem zerfallen/ oder ſchlaͤfferig werden ſolte/ wie Lipſius vorzeiten gerahten wollen ſie nicht fõrchten/ was ſo lang das Hollaͤndiſche Maͤnnlein die Pfeil in der Hand beyſam behaͤlt/ vnd ſie nit eyntzelen auß dem Buͤſchlein/ ziehet.
Meynen auch/ es werde jm̃erzu in der Nachtbarſchafft/ vnd ſolt es gleich jenſeyt der Liny vnd in Jndien ſeyn/ ſolche Haͤndel abgeben/ daß/ wer luſt hette/ jhm das Leder koͤnte gerben laſſen/ vnd auſſerhalb deß Vatterlands ſein Schulrecht thun damit er demſelben zur Zeit der Noth/ mit Nutzen vnd Ruhm dienen moͤgte.
Wir melden nur im vorbeygehen/ daß Hertzog Ernſt von Sachſen Weimar/ die beyde Landgraͤffiſche Haͤuſer in Heſſen/ Caſſel vnd Darmſtatt/ auß dem Grund verglichen/ nachdem dieſelben einander biß in den grund verderbt/ vnd bald vndẽ bald oben gelegen/ vber der Succeſſion deß Fuͤrſtenthumbs Marpurg weil Darmſtatt die Theilung in die Koͤpff/ vnd alſo drey Vierteltheil vor ſich; Caſſel aber ſie in die Staͤm̃e/ nach der Helfft wollen getheilt haben/ vnd deßwegen dz Hauß Oeſtereich vnd Franckreich mit ins Spiel gebracht/ auch mit gelitten oder triumphirt/ nach dẽ die Hauptarmeen geſtanden/ gangen/ oder gelegen.
Zu Kopenhagen war den 28. Febr. Chriſtianus IV. geſtorben/ vnd muſte den empfangenen Schimpff den Schweden ſchencken.
Hertzog Friederich/ biß dahin/ Ertzbiſchoff zu Bremen/ ſuccedirt dem Vatter durch ordentliche Wahl der Staͤnde/ den 19. April/ vnd ließ ſich huldigen/ den 6. Julij.
Ein Tuͤrckiſcher Chiaus kam mit ſechzehen Pferden nach Wien/ den Frieden in Hungarn vnnd Dalmatien zuvnderhalten/ vnd das Streyffen vff den Graͤntzẽ abzuſchaffen.
Jn Franckreich wurd dz gemeine Volck ſchwuͤrig/ wegen vielfaltiger Preſſuren/ vñ trieb dz Parlament/ ein Einſehens zu haben: alſo ward Emery/ Oberſter-Schatzmeiſter abgeſetzt.
Der Koͤnig kam ſelbſt ins Parlament/ erließ ein dritten Theil von den Aufflagen/ verurſacht aber ein newen Tumult/ alß er etliche/ ſo dem Vlock das Wort eiferig gethan hatten/ von der Gaſſen hinfahren ins Gefaͤngnuß/ den er aber wieder frey müſſen laſſen/ alß das Volck die Bruͤcken einnahm/ die Gaſſen ſchloſſe/ vnnd ſich in Verfaſſung wieder die Hauptguardy ſetzte.
Mitten im Sept. zog der Koͤnig heimlich vnd zornig auß der Statt/ nach S. Germain: das Parlament erſucht die Koͤnigin/ dz berdoch moͤgte wieder kom̃en/ vnd mit den Fürſten deß Vatterlands Wohlfahrt beobachten/ welches auch bey außgehendem October geſchehen/ vnd zwar auff eben den Tag/ als die Zeitung vom Frieden zu Muͤnſter in Weſtphalen ankom̃en.
Wie lang aber dieſer Vergleich gewehret/ werden wir alſo bald vernehmen.
Der 12. Diſcurß.
Wie alle Staͤnd in Europa/ nach dem Frieden getrachtet/ auſſerhalb Spanien.
Was der Frantzoͤſiche Fried erhalten.
Was die Weltliche Churfuͤrſten/ auch die Schweden vberſehen.
Wer Vortheil davon getragen.
Auffſtandt zu Pariß wieder den Cardinal Mazarini:
Was die vorige Koͤnige vor Gluͤck vnd Vngluͤck gehabt.
Was vnder deß Cardinals Verwaltung vor Nutzen/ ſonderlich auß dem Teutſchen Frieden der Kron Franckreich zukommen.
WAnn man nun alle vnd jede Staͤnde in Europa betrachtet/ findet ſich alles zu dem Frieden geneygt/ oder genoͤthigt.
Der Koͤnig in Engelland hette vnder dem Teutſchen Frieden etwas Hůlff hoffen koͤnnen/ Dennenmarck war erſt an das Regiment kom̃en/ vnd muſte noch an der vorigen Wunden/ ſo er in Holſteln/ Jutland vnd zur See empfangen/ lecken/ dieſelbe in der Ruhe zu heylen.
Schweden hatte zwar allen Vortheil inder Fauſt/ gedachte doch ſeinem Gluͤck ein veſten Nagel zuſchlagen/ weil die Junge Manſchafft im Land vor gieng/ vnd wenig Nutzen/ ja vielmehr groſſer Vnkoſten/ auff dieſe newe Herꝛlichkeit erfolgte.
Poln hatte den Tuͤrcken/ die Tartarn/ vnd die eygene Vnterthanen in Walachey vnd der Littaw/ zufoͤrchten.
Franckreich war erſchoͤpfft/ vnd wolte dermahl eins die Ernde von ſo vielem Gut vnd Blut ſehen/ ſonſten/ wie dz Meer/ durch jedẽ Wind in Vnruh vnd Vffſtand leichtlich zubringen.
Venedig ſeufftzet vnder dem ſchwaͤren Laſt/ vnd ſahe ſich Huͤlffloß.
Neapeles vñ Sicilien wurden ſchwuͤrig.
Saphoyen ſuchte ſich auß den Klippen zubringen/ vnd muſte zwiſchen beyden Monarchen lauiren.
Der Bapſt befandt ſich bey dem ſo gemeinen Kriegsweſen ohnkraͤfftig/ ſo fern/ daß man jm in Franckreich ſein Anſehen gar wollen entziehen/ vnd vnder der Verwaltung eines Kirchen-Haupts oder Patriarchen jhm nur in Glaubensſachen anhangen/ wann er ſich zu weit auff die ander ſeyt gelegt haͤtte.
Vnd nicht vielbeſſers hatte er auß Spanien zugewarten/ welche er auff allen ſeyten vmb ſich vnd ſeinen Staad ſahe/ in Erwegung der Geſchichten vor hundert Jahren.
Aber zu der Vernichtung vnd Vereuſſerung der Geiſtlichen Guͤttern vmb derentwillen der Krieg war fürnehmlich fort geſetzt worden/ konte er gar nit verſtehen/ ſondern muſte noth halber darwieder proteſtiren.
Der Koͤnig in Spanien wolte von ſeiner eygenen Parthey nicht verſchimpfft ſeyn/ wohl wieſſend: wie er mit dem Hauſe Oeſterreichſtuͤnde/ vnd daß er ſein recht iederzeit muͤſte vorhehalten/ den Dantz bey guter gelegenheit wieder an zufahen Doch hetten die Ligiſten/ denen er von Anfang deß Kriegs ins gemein/ vnd abſonderlich ſo groſſe Dienſt gethan/ ſeiner auch beſſer gedencken ſollen/ vnd einige Belohnung oder erkandtnuß erwieſen.
Darumb konte er in dieſen Fried nit gehellen/ nicht daß er was Feindlichs wieder Teutſchland im Sinn hette/ ſondern ſeyn eygenthumb (die Vnderpfaltz/ ſo jhm der vorige Kaͤyſer Erblich vnd Eygenthumlich vbergeben) vnd ſeiner Blutsfreund/ ſo noch Minderjaͤhrig/ Recht zuerhalten.
Wz aber dẽ Kaͤyſer zu dieſem Frieden getriben/ war/ dz d’ Reichs Cantzlar/ oder Ertzbiſchoff zu Maͤyntz geſtorbẽ/ deme Johann Philips võ Schoͤnborn/ zuvor Biſchoff zu Wuͤrtzburg vnnd Hertzog in Francken/ ſuccedirt, vnd den Friedẽ eyferig eyfferig ſuchte.
Als nun der Churfuͤrſt in Bayern den Feind in ſeinem Land/ vnd den einen Fuß im Grab ſahe/ fiel er jm bey vnd hettẽ ſonſten dieſe beyde Churfuͤrſten/ denen.
Coͤllen vnnd Trier anhaͤngig/ beicht eine Trenung machen/ auch ſich von dem Hauß Oeſterꝛeich/ welches Schweden vnnd Franckreich jederzeit geſucht/ abziehen koͤnnen: Zumahl die Spaniſche Macht anderwertlich viel zu thun fand/ vnnd keine genugſame Huͤlff dieſer Zeit leyſten mogte/ Auch ſahen die vbrige Catholiſche Staͤnde/ Saltzburg ſelbſt/ der ſich jederzeit wollen in der ſtille halten/ wie ſchroͤcklich ſie mit genommen wordẽ/ vnd lieſſen vmb jres eygenen beſten willen den Eyfer wegen der Religion vmb ein mercklichs abkuͤhlen.
Dennoch blieb Oeſterꝛeich bey ſeinem erſten Geluͤbd/ vnd ließ ſich ſein eygen Schaden nit anfechten/ ob ſchõ der Feind die Erblaͤnder abfaͤllig gemacht/ durchſtreifft vnd ein feſten Fuß/ drein geſetzt/ auch vor Regenſpurg/ vff dẽ Reichstag/ vnd vor der Reſidentz-Statt-Wien/ Prag zugeſchweigen/ ſeine bravaden geſpielet.
Gedachte aber vmb dieſer vnd andern Vrſachen willen ſich auß dẽ Strom zu machen.
Die Proteſtirende aber ſahen/ daß ſie dem Eſopiſchen Pferd nicht vngleich gethan/ welches dem Hirſch die Waid nicht moͤgen goͤnnen/ vnd deßwegen ſich dem Jaͤger vnder Sattel vnd Sporn in den Zaum gegeben:
Der zwar den Hirſch erlegt/ aber im Sattel ſitzen bleiben/ vnnd das Pferd Zaumrecht gemacht.
Dann die Schweden hatten das gantze Roͤmiſche Reich mit Veſtungen vnd Beſatzungen/ von einem vnd zum andern gefaſt/ durch deren Gewalt ſie Gelder vnd Frondienſten nach belieben erpreſſen konten.
Es war jhnen nit genug/ daß ſie dem Moſcowiter vnnd Poln groſſe Landſchafften diſſeits jhrer See abgenoͤthigt: ſie hielten Pommern/ alß die Thuͤr nach Teutſchland zu jrem willen offen.
Das weite breyte Land Brandenburg hatten ſie gleichſam vmbgeben/ vnd wie ein Wild vmbſtelt:
Sachſen vnd Schleſien waren gefaſt.
Die Liny gieng von Wißmar vnnd der See ja von Wollin vnnd Colberg auff Großglogaw/ nach Olmuͤtz; Von dañen auff Tabor/ Prag/ Eger/ vnnd neben zu auff Regenſpurg/ Luwingen/ vnnd biß gegen Bregentz am Gebuͤrg: auch fern herumb/ nach Benfeld vnd auß der Oberpfaltz/ von Neumarck vnd der Weyden/ vber Erfurt nach Leiptzig/ biß garhienunder nach Weſtphalen/ zu der Vecht/ vnd dem Ertzſtifft Bremen.
Wie ſie ſich dann verlauten laſſen/ ſie hetten vber ſechtzig Veſtungen in Teutſchland innen/ deren ein jede nicht anderſt/ alß durch ein voͤllige Armee zubezwingen waͤr.
Auß dieſer Beyſorg erinnerten ſich die Proteſtirenden/ Es hette zwar der Schweden Koͤnig hochbetheuret/ dz er keines Fuſſes breyt Land begehrte/ nun aber ſo grobe Brocken ſolten abfallen:
Der Appetit koͤnte bey den Schweden zunehmen/ vnd das vbrige auch gar verſchlingen-Darumb wolten ſie deren mit Glimpff ledig werden/ zumahl dz Hauß Oeſterꝛeich bey dieſem Vnweſen ſo gar herunder kommen/ daß bey dem Holſteyniſchen Zug man nit ein einige Haupt Veſtung jhnen koͤnnen abnehmen/ vnd Olmütz vergeblich belaͤgert geweſen.
Auch ſolten die Schweden/ bevorab da ſie ein Mitglied deß Roͤmiſchen Reichs wegen Pommern wuͤrden/ bald wieder in Harniſch kriechen/ vnd gleiche Belohnung erwarten/ im fall die Cleriſey wegen der Geiſtlichen Gütern newe Haͤndel anfinge.
Vnd eben darumb gab es die mehrſte difficulteten bey dem Kaͤyſer ob er auch Gewiſſenshalben die Geiſtliche Guͤter begeben/ vnd den Vncatholiſchen zu Kammer- oder Taffel Guͤtern verſtatten koͤnte.
Da freylich der Schrifftgelehrten Meinungen different gefallen/ die weil wie laͤngſt in vnſern diſcurſen erwieſen/ dieſelbe nicht in Kaͤyſer- oder Weltlichen Haͤnden ſtehen/ ſondern der Cleriſey/ vnd demnach dem Roͤm. Pabſt/ als jhrem Haupt/ vnderwuͤrffig ſind/ auch Carolus V. auß eben dieſer Vrſachen bey dem Roͤm.
Stul geringen Danck verdienet haͤtte/ die andere aber hetten einzuwenden/ eben deßwegen koͤnte der Papſt darwieder proteſtiren/ vnd ſolch vbel begebens Recht zu ſeiner Zeit ſuchẽ/ oder muͤſte Geld vnd Volck hergeben/ vnd die Frantzoſen zu einem andern Siñ lencken/ damit man dem Kaͤtzern koͤnte gewachſen ſeyn.
Oeſterꝛeich aber ſein Patrimonium ins ſpiel zuſetzen nicht gezwungen waͤr.
Fuͤrnemlich aber war es zu thun vmb die jenigen Geiſtlichen Gewiſſen/ die am Frieden ſchmieden od’ hindern ſolten/ ob ſie nicht jhres Beruffs vnd Eyds/ welche die Hoheit der Kirchen zum hoͤchſten vnd einigen Abſehen ſtaͤrcken/ bey der Vnderſchreibung vergeſſen/ vnd dem Vncatholiſchen weder Fried noch Schutz zuſagen noch halten ſolten/ endlich drang die Noth vnd gemeine Gefahr vor/ daß man dieſer ſeit daß Axioma, die Catholiſche Kirch muͤſte allzeit jhren Feinden obſiegen/ hindan ſtelt vnd ſich in die Fuͤrſehung Gottes ſchickte.
Wie nun Franckreich die Lothringiſche Haͤndel nicht wollen bey der allgemelnen Verſamlung abhandlen laſſen/ vnd eben deßwegen die Catholiſche Abgeſanden abgewieſen/ alſo blieben auch bey dem Frieden Schluß dieſelben außgeſetzt.
Der Frantzoß ließ den Churfuͤrſten vnd Ertzbiſchoff zu Trier voͤllig wieder einſetzẽ:
Die Veſtung Hermenſtein auff die Execution der Tractaten verſchieben/ den Pfaltzgraffen/ dem Churfuͤrſten in Bayern zum beſten/ doch wohl beropfft/ reſtituiren/ wie auch dẽ Marggraffen võ Baden/ Eduardiſcher Lini/ zu Land vnd Leuthen kommen.
Er beſtaͤttigt den Frieden zwiſchen den beyden Heſſiſchen Haͤuſern/ vnd nahm das Caſſliſche intereſſe wohl in acht.
Auch geſchah den Schweitzern groſſer Vorſchub/ daß ſie von Anſpruch deß Kaͤyſerlichẽ Kammergerichts frey gezehlt worden.
Der Zoͤlle vnd deß Kauffhandels/ ſonderlich der ſatisfaction wurd gar nicht vergeſſen: Alſo erhielt Franckreich die drey Biſtumb Metz/ Tull vnd Verdun eygenthuͤmlich/ wie auch Breyſach/ vnd das obere Elſaß: hette zwar die Land vogtey Hagenaw/ ſampt den zehen Reichsſtaͤtten/ ſo darein gehoͤren/ gern mit genommen/ vergnuͤgte ſich doch entlich mit dieſen Conqueſten/ vnnd mit der Meiſterſchafft vber den Moſel vnd Rheinſtrom.
Die Schweden ſpanneten die Seyten ſehr hoch/ wolten viel Gelt/ vnd Laͤnder haben/ dachten/ ſie hetten das Hefft in der Fanſt/ ſprachen wie Curio/ Hic faciet.
Sie nahmen Stell auff allen Reichstaͤgen/ wechſelten mit dem Brandenburger wegen ein Theil Pommern/ vnd gaben jhm Magdeburg vnd Minden:
Theten jhren Religionsverwandten/ den Lutheranern allen vortheil/ wo ſie nur kondten/ lieſſen doch die Caluiniſten vor Kauffmans Gut paſſiren/ vnd in dem Prophan vnd Religions Frieden einkom̃en welches die Catholiſche Staͤnde jhnen frey geſtellt/ zumahl jhnen/ einer ſo viel gielt/ als der ander.
Bey der Reſtituirung hielt es anfangs hart/ ob der Zeit/ vnd Anfang derſelben:
Dann etliche nahmen das Jahr 1618. vnd wolten die reſtitution erzwingen/ dz alles in den Stand ſelbiger Zeit/ wie es vor dẽ Boͤhmiſchen-Vnweſen war/ wieder gebracht wuͤrde.
Aber Baͤyrn bracht es bey Franckreich dahien/ dz Schweden in dz jahr 1624. gehellen muͤſſen/ welches auch der Kayſer/ wegen Vbergab der Obern Pfaltz/ vnd alle Geiſtliche gern geſehen/ vnd Sachſen/ auch Brandenburg geſchehen laſſen.
Die Pfaͤltzer ſeufftzeten hierüber/ vnd meynten/ die Proteſtierende zween andern Churfuͤrſten weren blind geweſen/ daß ſie ſich hinfuͤhro vberſtim̃en lieſſen/ vnd das Churfuͤrſtliche Collegium nicht mehr in der gleichen Wage halten koͤnten.
Der Kaͤyſer hette ja in offentlichem Patent geſtanden/ er hette den vorgeſchriebenen Proceß/ wegen der ergangenem Acht wieder den Pfaltzgraffen nicht koͤnnen halten:
ſo hetten die ſaͤmptliche Churfuͤrſten bey der newen Capitulation ſolche Wort hienein geſchoben/ die genugſam̃ anzeygten/ daß einem Churfuͤrſten mit ſolcher Procedur vngleich geſchehe/ zugeſchweigen deß Kaͤyſerlichen Reuers, daß derſelbe actus keinem Churfürſten ſolte ins kuͤnfftig præjudicirlich ſeyn.
Aber ins gemein wurden die ſaͤmptliche Proteſtirende getadelt/ daß ſie der Oeſterꝛeichiſchen Landen/ vnd deß Koͤnigreichs Boͤhmen/ ſampt incorporirten Prouintzien Privilegien/ ſo gar nit beobachtet/ vnd die Religion laſſen vnderdrucken.
Waͤren auch mit der Vnmuͤglichkeit nit zuentſchuldigen/ wann ſie nur die Gerichts Acta von hundert Jahren her vber ſehen moͤgten/ darinnen befindlich/ dz jhre Voreltern/ mit Darſetzung jhres euſſerſten Vermoͤgens/ die Religion nicht nur geſucht zuerhalten/ wo ſie ein mahl einkommen/ ſondern auch allen Catholiſchen Staͤnden vnd Landen die Thuͤr geoͤffnet/ auff jhre ſeit zutretten/ vnd eben die Außdeutung deß Paſſawiſchen Vertrags/ ſo fern ſie ſolcher Freyheit zu wieder iſt/ nimmermehr gut wollen heyſſen.
Alſo dz er ſcheine/ wann nur die Proteſtirende ſich keiner Anſpruch mehr zubefahren/ ob ſie die eingezogene Geiſtliche Guͤtter ad pios vſus, den Stiefftungen gemaͤß/ wie es zu Anfang der Reformation gelautet/ oder zum Hoffleben/ zum Jagen/ zum Praſſen/ vnd ſonſten verſpielen oder verwenden/ haben ſie niemandt mehr deßwegen Red vnd Antwort zu geben/ hetten auch vielleicht dieſes geheyme Nachdencken darbey/ daß ſie jhren Geiſtlichen von dato die Beſoldungen von dem eygenen reychten/ vnd da ſie den Mund zu weit auff thaͤten/ ſolcher Geſtalt beſchneiden koͤnten/ biß der Vogel nach dem Brod lernete ſingen.
Bey dieſen gantzen Tractaten hatten die Proteſtirenden jhr Abſehen auff Schweden/ vnd die Catholiſchen auff den Koͤnig in Spanien: beyde Parteyen lieſſen den Frantzoſen mit machen/ ober gleich weder kalt noch warm war/ vnd auff beyden Achſeln truge/ vnnd wegen der Religion der Cleriſey geneygt war.
Es wurd aber dieſer Fried nur auß dem Rauhen gehawen/ vnd hatte noch keine Handhab/ zumahl dz Mißtrawen wegen deß Bayeriſchen Armiſtitij allenthalben vorginge.
Darumb ſolte der Kayſer vnnd der Churfuͤrſt in Bayern jhre Voͤlcker moͤgen auff den Beynen behalten/ aber in jhren eygenen Landen verpflegen: die Schwediſche vnnd Frantzſoͤſiſche Truppen durch dz Reich ſich außtheillen.
Da abermahl beyder ſeyts ein kleines Abſehen vorgangen/ in deme die Schwediſche vielieber zu Fuß mitten im Reich/ ohn fern von ein ander lagen/ die Reuterey aber ringsvmb/ gleichſam auff der Schiltwacht hielten/ vnd alſo die gantze Macht in wenig Tagen ſich ins Feld ſtellen/ auch hin vnd her wenden koͤnnen/ vnd wie ein Jgel die Stacheln auß werffen.
Aber es mag Oeſterꝛeich die Vollziehung der Tractaten vielleicht auch deßwegen nit vngern verzogen geſehen haben/ damit den Standen die Erlegung der Friedens-Gelder/ vnd darneben die Verpflegung der Soldadeſca ſo dieſelbe Summ erreychen/ vnnd endlich weit vbertreffen wuͤrde/ zumahl ſchwer/ vnd vnertraͤglich fiele/ da durch die Gemuͤther auch der Proteſtirenden ſich von jhnen lencken/ vnd wieder zu dem Hauß Oeſterreich wenden moͤgten.
Jn Summa/ es hatte ein jeder ſein eygen Abſehen/ vnd wolte/ wie er ſeine Mittel bey dem Vnweſſen ein gebuͤſt/ auch deren Ergetzlichkeit gewaͤrtig ſeyn.
Vberhaupt aber erhielten die Schweden ſehr viel/ vnnd Franckreich nicht weniger.
Sachſen trug die Ober vnd Nieder Laußnitz/ ſampt vier Aemptern/ vnd dem Ertzbiſchoff Magdeburg davon:
Brandenburg eroberte beſſere Jntraden/ begab aber etwas von ſeiner Macht:
Heſſen ließ ſich auß Marpurg nit weiſen/ vnd hatte/ wie Quevedo ſagt/ dz Becken gehalten/ alß der Schwed den Teutſchen ſchrepffie vnd Aderließ/ ſeinen Balg wohl verwahrt/ vnnd den Beutiel geſpickt.
Aber der arme Bawers man/ hatte ſich deß Friedens wenig zuerfrewen/ weil er aller erſt muſte Blut ſchwitzen/ vnd dz vbrige noch herauß geben.
Der Kauffman war zwar wieder hoͤher mit ſeinem Gewerb/ fand aber kein Abzug mehr/ weder auff dem Land/ auß mangel der Jnwohner/ noch bey den Soldaten/ die dann anfiengen haͤußlich zu leben/ vnd den Pfenning in der Hand zu halten/ weil er ſo bald nicht wieder zu finden/ vnd mit der Handarbeit wolte geſucht werden.
Der Burgersman hatte ſich biß dahin her auß gerieſſen/ vnd mogt die Arbeit nit mehr an den Mann bringen/ ſondern ſeufftzete/ daß die newe Aufflagen an den Zoͤllen immerzu beharꝛlich blieben/ vnd die Obern von vielen Schuldẽ ſagten/ die ſie zu Erhaltung deß Staads vnvmbgaͤnglich machẽ muͤſſẽ.
Doch gab es auch Eyferer/ die etwan jhre geweſene Mit-Buͤrger vnd Zunfft Geſellen in ſchlechtem Zuſtandt geſehen/ aber ſo bald ſelbe in den Rath gezogen worden/ praͤchtig vnd reich vernahmen/ ob ſie ſchon zuvor vber den Rath zu klagen pflegten/ nun aber bekenneten/ ſie hettens nimmer gemeynt/ daß es ſo redlich zugienge/ nach dem ſie newlich angefangen mit zulecken vnd die Suͤſſigkeit deß Honigs gekoſtet.
So laſſen wir dann die geſampte Friedens macher von Muͤnſter vnd Oßnabruͤck auß Weſtphalen nach der weit beruͤhmten Statt Nuͤrmberg ziehen/ vnd geben jhnen die Friedens Verſtoͤhrer/ oder Kriegsmaͤnner zu/ dz ſie den Schweyß vnd Staub mit dem kuͤhlen Wein abwaſchen/ vnnd die Federn Bette bey den Damen vor dem vbelrichenden Stroh in der Compagne belieben.
Jn Franckreich wolte der Tumult ſich nit ſo ſchlechter Diengen ſtillen laſſen.
Der Koͤnig/ ſampt der Koͤnigin/ dem Cardinal/ Hertzogen von Orleans vnnd andern Printzen/ weil die Feindſchafft zwiſchen dem Hoffrath vnd Parlament im̃er zu nahme/ machten ſich heymlich auß Pariß nach S.
Germain: Darauff alles was den folgenden Tag dem Hoff folgen wollen/ vom Poͤbel gepluͤndert worden: die Burger beſetzten die Thor/ vnnd Maͤrckte/ vnd begehrten zu wieſſen/ weil Schreiben an das Parlament ein kommen/ der Koͤnig waͤr nit zu dem End außgezogen/ daß er der Statt einigen Schaden der Vnfug begehrt an zu thun/ ſondern ſeine Perſon von etlicher Leuth grewlichen Fuͤrhaben zu verwahren wer dañ dieſelben waͤren/ auff daß ſie der Gebuͤhr nach geſtrafft wuͤrden.
Zwey Decret kamen an Tag/ die Statt zu verwahren/ vnd die vmbliegende Orth zubeſetzen/ damit die Zufuhren vngehindert blieben.
Dz dritte war/ weil der Cardinal Mazarini an dieſem Vnheyl die fuͤrnehmſte Schuld truͤge/ ſolte er in vier vnnd zwantzig Stunden võ Hooff vñ in acht Tagen auß dẽ Koͤnigreich ſich machen.
Die Koͤnigin ſandte den Printzen von Conty vnd den Hertzogen von Longueuille an das Parlament/ ein Frieden zu mitteln: daſſelbe aber ließ die Drommel ruͤhren/ vnd alles zum Krieg anſtellen.
Die Hertzogen D’Elbœuff vnd Boullion, auch Beaufort mit ſeinen eingebrachten acht hundert Mannen/ waren die Oberſten/ vnd der Printz das Haupt: gegen Condè Harcourt Melleraye vnd Grammont, ſo deß Koͤnigs Voͤlcker wieder die Statt fuͤhreten/ das Parlament bezwang die Baſtille, vnd ſetzt den Bruſſelles hienein zum Commendanten: erklaͤrten den Beaufort vor vnſchultig/ ob er ſchon juͤngſt das Koͤnigreich muͤſſen raumen: ſchrieb an alle andere Parlamenten vnd fuͤrnehme Staͤtte im Koͤnigreich/ daß ſie die Waffen wegen gemeiner Freyheit ergrieffen/ vnd weil es ein gemeine Sach waͤr/ ſo ſie ſelbſten vnd ein jeden betreffe/ ſolten ſie mit Volck vnd Proviand jhnen in der Noth beyſpringen.
Sie muſterten die Koͤnigs Voͤlcker zu Roß vnd Fuß/ fuͤhrten in jhren Fahnen dieſe Wort/ Regem noſtrum quærimus, wir ſuchen vnſern Koͤnig:
weil es dann nun vmb dẽ Cardinal Mazarini/ wie vor wenig Zeiten vmb den Cardinal Richelieu zu thun war/ wollen wir ſeyn Thun vnd Laſſen vmb et was nach beleuchten/ vnd ſehen ob ſeine Verwaltung dem Koͤnigreich ſo gar ſchaͤdlich geweſen/ oder nicht.
Die Perſon dieſes Cardinals war verhaßt/ weil zu ſeiner Zeit die Kron Franckreich etliche mahl groſſen Schaden vnd Abbruch erlitten: kan jhm aber nicht eben zugemeſſen werden/ weil das Gluͤck der Waffen/ vnd die Regierung deß Erdkreyſſes in hoͤher Hand ſtehet Franciſcus I. erhilt zwo Haupt Schlachten/ eine bey Merignan, die andere bey Ceriſoles: entſetzt Landreſchy, verwahrt die Provanſe/ hatte Gluͤck in Jtalien/ Piccardy/ Schampanyen vnnd den Niederlanden: verlohr aber ein Hauptreffen/ ja ſeine eygene Freyheit/ mit nahmhafften Staͤtten vnnd Landen/ trug doch den Nahm deß Groſſen/ welchen jhm das wiederſpenſtige Glück nit benehmen koͤnnen Henry II. lieff Carolo V. allen Vortheil ab/ aber Philippus II. hatte gantz ander Gluͤck wieder jhn/ nach dem Henry auß Pauli IV.
Gntachten vnd der Guyſen Raht den Treues gebrochen/ den Anſchlag auf Neapolis ließ zu Waſſer werden/ das Treffen bey S.
Quantin/ vnd ein andere bey Graͤuelingen verlohren/ vnd bey dem Frieden Schluß zu Chaſteau Cambreſis mehr begab/ als man in dreiſſig Jahren wieder erobern moͤgen/ zugeſchweigen/ daß er den inheymiſchen Kriegen damahls Thuͤr vnd Thor auffgeſperret.
Der Hertzog von Anjou, ſein Sohn/ erweckte groſſe Hoffnung bey jedermaͤnniglich alß er die Schlacht bey larenac, vnd die ander bey Moncontour erhalten/ fuͤhrte aber bey ſeiner Koͤnigltchen Regierung/ vnder dem Nahmen deß Henry III. ein ſo ſchoͤnen Baw vbelauß. Henry IV. gewann drey Haupt-Schlachten/ fand ſich in fünff vnd dreyſſig Treffen/ hatt ſelbſt hundert vnd viertzig mahl gefochten/ vnd drey hundert Orth belaͤgert.
Muſte dennoch vor Pariß/ vnd vor Rouen vnverꝛichter Sachen abziehen/ vnd etliche Staͤtte vor ſeinen Augen ſehen vom Feind einnehmen.
Er hette im flachen Feld bey Aumalen ſchier dz Leben/ oder die Freyheit ein gebuͤſſt: verlohr die Schlacht bey Dourlan/ mit vielem Adel: Cambray, Calais vnnd Arles, Montulin, Catelet vnnd die Capelle: biß endlich Hernant Teillo mit Nuſſen die maͤchtige Statt Amiens jme entzogen.
Dennoch bleibt jm der Nahm deß Groſſen.
Louys XIII. muſte die Belaͤgerung vor Montauban/ S. Omer, Dolen, Tortoſa vnd Tarragonna auffheben: verlohr durch Kriegsliſt Philipsburg vnnd Trier: richtet nichts auß mit der Liga zu Auignon/ noch auch mit den Waffen gegen Genoua: legt vor Fontarabie, die den Haven Sedan vnd Hennocour groſſen Schimpff ein: ſahe die Graubuͤnder vnnd Veltliener abfallen/ vnnd die Spanierwie eine Sündfluth die Piccardy vberſchwem̃en/ die Capelle, Catelet, vnd Corbie wegnehmen:
Baſſee vnd Aire wieder erobern.
Vnd dieſes alles hat ſein groſſes Lob nicht verdunckelt/ daß er die Jnſell Rè, vnd die Statt Roſchellen bezwungen: auch alle Hugenotten zum Gehorſam gebracht: dz er den Paß zu Suſa mit Gewalt in Winters Zeit eroͤffnet/ Pignerol vor den Augen dreyer Feindlichen Armeen/ vnd vier erfahrner Feldt Oberſten eingenommen/ Sophoyen vber meiſtert/ Caſal drey mahl entſetzt:
Lothringen vnd Roußilon/ ſampt ſo vielen Orthen/ dem Spanier entzogen/ Jtalien/ Flandern/ Teutſchland/ vnd den Graͤntzen Languedoc ſo manche Schlacht erhalten/ wie auch zur See obgeſiget/ die her einbrechende Oeſterꝛeichiſche Macht zu ruͤck geſchlagen/ vnd der gantzen Welt kund gethan/ daß das Hauß Oeſterꝛeich nicht vnvberwindlich iſt.
Vber diß alles hat Franckreich nach deß vorigen Koͤnigs Tod in allen Buͤndnuſſen wollen ſtehen bleiben/ vnd nicht aͤndern: hierauff wurd Diedenhoven erobert/ vnd die Haupt Schlacht bey Rocroy erhalten/ aber mit dem Vberfall zu Duͤtlingen verſaltzet.
Vnd da die Schweden nach Holſtein zogen/ dennoch den Frantzoſen den gantzen Laſt/ der Feindlichen Armeen/ auff dem Halß lieſſen/ ſeeundirt der Hertzog von Anguien den Turrenne, ſchlug die Bayriſche auß dem Feld/ vnd erobert Philipsburg/ Speyer/ Wormbß/ Germerßheim/ Landaw/ Bingen/ Kreutzenach vnd Maͤyntz.
Hierauff kam der ander vngluͤckliche Vberfall bey Marienthal in Francken/ welchen der Hertzog von Anguien in Allerßheim wieder erſetzt.
Endlich vergliche man ſich mit Schweden vnd Heſſen/ geſampter Hand zugehen/ damit das Wetter nicht auff einem Theil allein fallen koͤnt/ biß bey dem Armiſtitio Haylbrunn/ den Frantzoſen geblieben.
Wie nundie Feindſeeligkeit auff ein newes wieder angieng/ hetten die Schweden ohne die Frantzoͤſiſche Huͤlff/ vnd die Frantzoſen nach jhnen/ den kuͤrtzern muͤſſen ziehen/ darumb durch deß Cadinals Verordnung die Conjunction abermahl geſchehen/ vnd der Teutſche Friedẽ erlangt worden.
Der groſſe Nutz en vor Franckreich iſt dieſer/ daß dadurch dem Hauß Oeſterꝛeich die Mittel in Franckreich ein zufallen genommen/ vnd die Conqueſten in Jtalien/ Flandern vnd Catalonien verſichert ſind.
Darnach dz Franckreich nur geringẽ verluſt an dem Gewinn kan leyden/ weil es die Teutſche Voͤlcker haben mag/ vnd der Kayſer dem Spanier keine Huͤlff zu ſchicken ſoll.
Drittens hat Franckreich das Ober vnd Vnder Elſas/ mit der Veſtung Breyſach vnd dem Rheinſtrom/ dadurch Bayern/ Tyrol/ vnd Schweitz/ auch Lothringen bezaumbt werden.
Viertens haͤlt Philipßburg die Statt Straßburg/ vnd den Pfaltzgraffen in vnſer Devotion, vnd die drey Ertzbiſchoffe am Rhein in gutem Schutz.
Fuͤnfftens wird hiedurch die Liny auß Jtalien nach Flandern/ dem Spanier vnderbrochen.
Sechſtens bleibt Metz/ Tull vnd Verdun der Kron Franckreich gaͤntzlich einverliebt dz ſie nit mehr nach Speier appellieren doͤrffen/ alſo dz deß Wallenſteins hie genom̃ene Vrſach in Franckreich zufallen/ nit mehr guͤltig iſt.
Zum 7. iſt das Hauß Oeſterꝛeich in ſolche Schranckẽ geſchloſſẽ/ daß es zu keiner Vngebuͤhr mehr greiffen/ oder Teutſchland vnder das Joch zubringen ſuchen wird.
Dann auch die Catholiſchen Staͤnde nit mehr ſo gar an dẽ Hauß Oeſterꝛeich hafften/ ſondern Franckreich auch etwas gelten laſſen werden.
Der 13. Diſcurß.
Mazarini Jugend: Verrichtung wegẽ Caſal/ Pignerol, Sedan/ Monaco/ der Schweden/ deß Duc d Anguien, Diedenhoven/ Dutlingen/ Marienthal:
Flandern/ Graͤvelingen/ Hulft/ Coutrray, Mardick/ Duinkirchẽ.
Warumb der Frantzoß Flandern angegriffen.
Eyffer der Hollaͤnder gegen den Frantzoſen.
Eroberung Tortoſa, Saphoyen/ Tortona:
Vigeuano: Piombino, la M othe, Roſe.
Baͤpſtiſcher/ vnd Daͤniſcher Krieg.
Mazarini entſchuldigt.
DEr Cardinal Riſcheliu hatte weit groͤſſeren vortheil bey dem vorigen Koͤnig/ als der Cardinal Mazarini bey dem jetzigen.
Dann ein andere Regierung vnder einem dapffern Koͤnig/ vnd aber ein andere vnder einem gantz jungen vnd Muͤnderjaͤhrigen/ ja auch vnder einer Koͤnigin pflegt zu ſeyn.
Es war aber dieſer Cardinal ein außerwehlter Ruͤſtzeug/ der Kron Franckreich ſehr wichtige Haͤndel zu vnderfangen/ vnd wohl zufůhren/ dann in der Jugend hielt er ſich an das Studieren/ braucht ſich bald im Kriegs- Weſen/ hielt nicht lang darbey/ vnd ergriff die gemeine Geſchaͤfften/ zu welchen jhn Bapſt Vrbanus anfing zu gebrauchen/ hette jhn auch hocherhaben/ da jhn ſeiner Vettern einer auß Forcht einiger offenſion bey den Spaniern nit vermahnt vmbetwas an ſich zuhalten.
Dennoch wurd er gebraucht im ein vnd zwantzigſten Jahr ſeines Alters/ wie Eſteè vnd Feria bezeugen koͤnnen/ als die Spanier im Veltlin rumoreten.
Wie nun Saphoyen vñ Spanien von dẽ Hertzogthumb Mantua jed’ ſein Theil in der Einbildung weg hatte/ weil der Frantzoß vor Roſchellẽ ſich verdieffetd von Neuers geringe Mittel vor ſich ſelbſt beſaſſe/ den newẽ Vnderthanen vnbekandt war/ auch keinen Nachbarn fand/ der jhm mehr als Complimenten gabe/ nahm ſich dennoch der Frantzoß ſeiner an/ brach ein durch den Paß Suſa/ vnd hub die Belaͤgerung vor Caſal auff/ vnd vervrſacht/ daß Saphoyen vnd Spaniẽ den Kayſer hienein verwicklet.
Hie ließ Mazarini ſehen/ das er der Kron Franckreich/ zu Reſtabilierung deß Friedens in Jtalien/ nach deß Bapſt eigenem Jntent/ zumahl geneygt wolte ſeyn.
vnd da Caſal zum andern mahl belaͤgert war/ auch nit laͤnger halten konte/ vermittelt er/ als Baͤpſtiſcher Agent/ ein Stillſtandt auff gewiſſe Zeit/ bey welchem dem Citadelle alle Notturfft zukommen/ daß es ſich biß zum Entſatz/ den der Spanier auff Frantzoͤſiſcher ſeyten vor vnmuͤglich hielte/ ohne Noth befunden/ vnd dennoch den Frantzoſen geblieben iſt.
Noch hatte Mazarini in deme vorgebogen/ daß er dem Thoyras die Tractaten zu Regenſpurg zu geſandt/ vermoͤg deren er an der Generalen gemachten Schluß nit gebunden war/ im fall ſie von den Spaniern zuruͤck getrieben/ vnd vom Secours deß Citadells abgehalten wurden.
Doch that es nicht Noth/ weil ſie der Frantzoſen Angrieff nicht erwartet.
Nun hatten ſie groſſen Vortheil/ nemlich gute Abſchnit/ mit vielem Geſchuͤtz vnnd Fewer-Werck beſetzt/ darbey Jtalianer/ Spanier vnnd ſieghaffte Teutſchen/ ohn weit entlegene Retirade/ in viel groͤſſer Anzahl auffpaſſeten.
Wie nun die Frantzoſen in dieſe harte Nuß beiſſen wolten/ vnd bereyt das Spiel anfingen/ kam Mazarini zwiſchen beyde Armeen/ vneracht der Kugeln/ ſo vber jhn ſauſeten/ vnd hielt diẽ Frantzoſen ab von jhrem gruͤndlichen Verderben/ ja von dem vnmuͤglichen Entſatz/ ſie ſoltenden Spaniern obige Puncten vorhalten/ ſo würde S.
Croce/ den er darzu vermoͤgt hatte/ ſie ein willigen.
Vnd geſetzt/ die Spanier hetten die Frantzoſen laſſen durchziehen/ vnd in das Citadelle einkommen/ ſo trugen ſie doch der Proviant ſehr wenig/ vnd hetten deſto eher ſich ergeben müſſen.
Noch iſt wunderſam daß Mazarini die Vollziehung deß Vergleichs erhalten/ ehe derſelb vnderſchrieben ward:
Da dann ein Augenblick verſeumbt den Scharmuͤtzel dẽ Anfang machen/ vnnd wohl den Mittelmann in der Furi auffopfern koͤnnen.
Vber diß warnt er die Frantzoͤſiſche Officirer/ daß ſie in guter Ordnung abgezogen/ dadurch der Spanier Einfall verhindert worden.
Nach dieſem Handel gab es vielfaltige Tractaten in Jtalien/ biß der Fried zu Kairaſque, wegen deß Koͤnigs in Schwedẽ Einbruch vf deß Reichsbodẽ beſchloſfen worden: bey welchem Mazarini ein gemeiner Freund war/ ſonderlich deß Saphoyers Caroli Emanuelis vnd deſſen Sohns Victoris Amedei Gunſt vnd heymliche Abſehen/ auch durch ſie aller andrer Fuͤrſten Gedancken gleichſam erforſchet.
Hier nechſt macht er/ daß Victor die Statt Pignerol vmbgroſſes Geld dẽ Frantzoſen vberlaſſen/ dadurch dem gantzen Jtalien das Thor zu dem Frantzoͤſiſchen Succurs offen bleibt.
Riſchelieuͤ hielt dieſen Streich vor vnmeglich/ ſonderlich da die Spaniſche hie von den geringſten Wind hetten haben ſollen.
Die Spanier merckten/ was Mazarintvor ein Geyſt war/ darumb ſuchten ſie jhn an ſich zubringen/ vnd dem Kayſer zu einem geheymſten Rath zu geben.
Als er nun nicht wolte/ theten ſie jhm dieſen Verdruß/ dz der Bapſt ein Vnwillen auff jhn warffe/ wie viel er auch zuvor var jhm gehalten.
Solcher Geſtalt zog jn der Koͤnig in Franckreich an ſich/ ob ſchon Perretti jhm hart zu wieder war/ nante jhn auch ſein Plenipotentiarn zu dem allgemeinen Frieden/ bracht jhm den Cardinals Hut zu wegen/ vnnd ſetzt jhn neben den Cardinal Riſchelin.
Er bracht das Hauß-Saphoyen zur Vereynigung/ vnd zur Buͤndnuß mit Franckreich/ als es war abgetretten.
Bald thet er die Reyß mit dem Riſchelin bracht aber bey deſſelben wehrender Kranckheit/ die Statt Sedã in deß Koͤnigs Gewalt/ vñ ſetzte d’ Statt Tortonna im Meylaͤndiſchẽ ſo hart zu/ daß ſie ſich ergeben muͤſſen/ welche Zeitung 4. Tag vor deß Riſchelius Tod nach Hooff kommen:
Ob ſchon das ſehr rauhe eingefallene Wetter nit leiden wollen/ daß der Orth waͤr erhalten worden.
Alſo hat er die Practicken mit dem Fuͤrſten Manaco angeſponnen/ vnd endlich vollfuͤhret/ daſſelbige Veſtung vnd Anfurth den Spaniern entgãgen/ dem Frantzoſen aber zukommen iſt.
Alſo iſt der Cardinal Mazarini den Spaniern/ die jhm den Cardinals Hut mißgoͤnnet/ gehaͤſſig/ vnd den Frantzoſen dienſtlichworden:
Sein erſtes Thun war nach deß Riſchelius Tod/ daß er die Kron Franckreich vnd deroſelben Bunds-genoſſen vor Trennung verwarthe/ dañ alß Schweden die Verenderungen/ ſo vf Henrici IV. Tod gefolgt ſind/ zu Gemuͤth zoge/ hette der Vergleich mit dem Hauß Oeſterꝛeich leichtlich moͤgen geſchehen/ zumahl als der Koͤnig etwas lawlicht an ſie ſchriebe/ biß der Cardinal ſie verſichert/ vnd deſſen Vrſachen anzeygte/ warumb Franckreich in vorigem Gelaiß zu bleiben haͤtte.
Auch ſchrieb der Cantzler Ochſenſtern/ es haͤtte Riſcheliu auff ſeinem Todbett dem Koͤniggerahten/ ſeines Staadts-Verwaltung dieſem Mazarini auff zutragen.
Auff gleichen Verſtandt ſchrieb Mazarini an die vbrigen Bundsgenoſſen/ vnd als der Koͤnig geſtorben war/ auch nach Portugall vnd an die Catalonier: dadurch er die Teutſche Voͤlcker auß Franckreich gehalten/ vnd die Oeſterreichiſche Practicken geſtuͤrtzt hat.
Noch hatte er groſſe Muͤhe/ daß die Koͤnigin ſich nicht ließ abwendig machen/ alß man derſelben jhre nahe Freundſchafft mit Spanien/ vnd dann den Gewiſſens Zwang vorhielte/ vnd die Beſchaffenheit der Sachen verbarge.
Dannenhero aber auff Frantzoͤſiſcher ſeiten alle vnd jede Tractaten zum fleiſſigſten ſind gehalten/ vnnd den Bundts-verwanten zum beſten/ ohn ygnen vnd offt angebottenen Nutzen/ gefuͤhrt worden/ ob es gleich viel ſtichelens etwan gegeben/ vnd etliche gar außgetretten.
Das ander Werck/ ſo der Cardinal von Anfang vorgenommen war/ daß er die jnheimiſchen Verwirꝛungen nicht lieſſe außbrechen:
Wie dann Riſchelin den vnruhigen Koͤpffen/ auſſerhalb deß Reichs Arbeit gegeben/ damit man jnnerhalb koͤnte in Ruhe ſeyn.
So lang man hierin ſich weiſen laſſen/ hat Fꝛanckreich jelenger/ je mehr/ vnd vber die Hoffnung der vorigen Zeit proſperirt.
Dann der Cardinal erhielt/ daß man dem Duc d’ Anguien, deme ſonſten der Koͤnig keine Kriegs Macht anvertrawen wolte/ das Commando vbergab/ da er bey Rocroy den ſehr herꝛlichen Sieg davon getragen.
Vnd als der Cardinal die Belaͤgerung Diedenhoven jhme auch ließ anbefehlen/ meynten etliche/ es waͤr nur vf ein Schimpff angeſehen/ oder der Cardinal wolte jedermaͤnniglich zuverſtehen geben/ daß ſeine Verwaltung nicht nur ein außlauffend Werck vom vorigem Koͤnig waͤr/ ſondern ſeinen Nachdruck hette.
Wie nun die Dornen mit den Roſen wachſen/ alſo geſchah ein groſſes Vngluͤck in Dutlingen/ da die Frantzoͤſiſche Armee nicht geſchlagen/ ſondern gefangen vnd vberfallen ward/ vnd Graff Guebrian, der General an einer Wunden ſtarb/ auch die Schweden ein newen Feind in Holſteyn ſuchten/ vnd jhr Hauptarmee dorthin fuͤhrten:
Dannenhero Franckreich vnnd Heſſen die Kayſer- vnd Bayeriſchen auff dem Halß gehabt/ wie dann der Anfang ſich mit Freyburg machte/ die Veſtung Breyſach von fern zubeſchlieſſen.
Der von Turaine begehrt nur vier Tauſend Man/ Freyburg zuerhalten/ oder bald wieder zu erobern.
Die Koͤnigin ſchrieb an den Hertzog von Anguien, daß er mit ſeiner vnderhabenden Armee der Kron dieſen Dienſt thete/ welches er auch ſo herꝛlich verrichtet/ dz Philipßburg vnd Mayntz/ ſampt andern Orten dem Sieg gefolget.
Vnd wie bey Marienthal ſchier ein gleiches Vnglück gefolgt/ wurd es aber mahl durch gleiche Vorſorg geſetzt vnd verbeſſert/ allein daß die Armee/ dergleichen Faͤlle zu verhuͤtten/ ſich nach Lothringen vnd Franckreich in die Winter-Quartier beziehen muͤſſen/ merckte der Cardinal daß die Kayſer- vnd Bayeriſche Armee nimmer ſo weit von einander gingen/ daß ſie zur Noth nicht wieder ſich bereychen koͤnnen/ vnd daß Riſcheliu eben deßwegen vnderſchiedliche fliegende Armeen verordnet gehabt:
Darumb ließ er bey Torſtenſohn ein ſolche Conjunction vergleichen vnd beſchlieſſen/ die aber nur vnder dem Vrangel zu recht kom̃en/ darauff auch Bayern zum Armiſtitio/ ja endlich der Kayſer ſelbſt zum Frieden kom̃en iſt.
Die weil auch der Hertzog von Orleans hette moͤgen im Koͤnigreich Haͤndel anfangen/ verſchuff der Cardinal jhm das Commando vber das Hauptweſen in Flandern.
Derſelb macht ſich an Graͤvelingen/ welches auch auff deß Printzen von Vranien anmahnen der Cardinal Riſchelin vor vnmuͤglich gehalten.
Die Hollaͤnder ſchwebten mit jhren Schieffen darfuͤr/ vnnd eroberten Saß von Gent/ alß den erſten veſten Fuß/ den ſie jemahlen in Flandern haben koͤnnen/ in deme Piccolomini nach Graͤvelingen zog.
Nach Vbergab der Statt Graͤvelingen/ begab ſich der Hertzog von Orleans wieder nach Hoff/ kam das ander Jahr wieder/ ließ etliche Truppen zwo Meil wegs durchs verdrunckene Land/ die Kleyder vnnd Waffen auff den Koͤpffen/ gehen/ vnd den Paß vber die Colme oͤffnen/ nahm vnderſchiedliche Orth ein/ vnnd ließ dem Printzen von Vranien vber den Canal helffen/ welches von dem Gaſſion ein verwegenes Stuͤck im hien vnnd herziehen geweſen/ daß er Hulſt belaͤgert vnnd eingenommen.
Jm nechſten Feldzug wolt Anguien den Feind auß dem Feld ſchlagen/ Ranzag Douay belaͤgern/ aber Gaſſion ſtimt auff Courtray/ welcher Orth ſich er geben muͤſſen:
da die Spaniſche Armee/ wegen Eyfer vnder ſo vielen Generalen/ nichts Namhaffts verſuchen doͤrffen.
Hie begerten die Hollaͤnder ſechs Tauſend Pferdt/ ſo man jhnen vnder Grammont vberlaſſen/ als ob ſie was wichtiges/ ſonderlich Antorff/ vor haͤtten:
es ſchien aber/ daß ſie die Frantzoſen vm̃ ſo viel ſchwaͤchen wollen/ vnd nicht leyden koͤnnen/ daß der erſte vergleich/ Gent/ vnnd Antorff/ eins nach dem andern/ geſampter Handt ein zunehm̃en/ vnd beyderley Beſatzung hienein zulegen/ jhnen zu wieder worden/ vnd deſſen erwuͤnſchten Außgang nicht ſehen moͤgen.
Doch mag der alte von Vranien ſeinem Sohn die ſtelle nicht gegoͤnnet haben/ gleich wie Louys XI. ſich nicht wollen außziehen/ biß er muͤſſen ſchlaffen gehen.
Die Frantzoſen nahmen ſich an/ als wolten ſie weiter in Flandern einbrechen/ wondeten ſich aber ſtumpff gegen der See/ vnd belaͤgerten vnd eroberten mit Favor der Hollaͤndiſchen Schieffen/ Mardick/ welcher Orth jhnen war auß Vnvorſichtigkeit entzogẽ/ vnd mit drey tauſend Man beſetzt worden.
Der von Anguien blieb bey der Armee/ bracht Proviand in Cortrich/ erobert Furnen/ vnd die auſſen Werck vor Duinkichren/ das folgende Jahr wurd wenig außgericht/ ob ſchon der Cardinal die Fuͤrſehung vor 20. tauſend Man gethan hatte/ vnd ſolches verurſachte der Mißverſtand zwiſchen Gaſſion vnd Ranzau: dergleichen vnzeitiger eyfer zwiſchen dieſen beyden dem Spaniern wohl bekommen/ daß ſie vor Landtreſchy auff geſchlagen wurden: vnd denn zwiſchen Chaſtillon vnd La Force, daß die Frantzoſen vor S. Omer weichen muͤſſen.
Lens wurd erobert/ vnd Gaſſion dar vor erſchoſſen.
Mann redete vbel/ daß Franckreich ein ſo groſſe Macht auff Flandern wendete/ aber deß Cardinals Abſehen war/ hie durch den Spanier zu einem allgemeinen Frieden zu zwingen/ welcher auch auſſer allem zweiffel erfolgt waͤr/ da die loſe Haͤndel bey Hoff das Kriegsweſen nicht gehindert hetten/ vnd dann auch die Hollaͤnder nicht von der Farb abgefallen waͤren.
Noch war ein ander Bedencken zubeobachten/ daß nemlich Pariß auff dieſer ſeyte was mehr Land/ vnd Vormauren vmb ſich hette/ den Spaniern den Einbruch zu verlegen: zu mahln Henricus VIII. auß Engelland/ vnd Carolus V. vorzeiten/ vnd letzlich Piccolomini vnd Jann de Werth/ ja juͤngſt der Spanier Anzug auff Rocroy, wann ſie nicht waͤren geſchlagen worden/ der Statt Pariß den kalten Angſtſchweyß außgetrieben.
Vnd hie moͤgt jemand fragen/ warumb Franckreich biß dahin ſich ſo Gewiſſenhafftig gehuͤtet/ den Frieden mit Spanien zubrechen/ vnnd demnach endlich gebrochen.
Die fuͤr nehmſte Vrſach war/ daß die Spanier den Ertzbiſchoff zu Trier in ſeiner Reſidentz vberfallen/ vnd dem Kayſer nach Wien gelieffert hatten/ auß keiner andern Vrſach/ als daß der ſelb bey ſolcher Zeit/ da weder Spanien noch Oeſterꝛeich dem Schweden wiederſtehen koͤnnen/ ſich in Frantzoͤſiſchen Schutz begeben/ nicht wegen Spanien oder Oeſterꝛeich/ weil er kein ander Mittel ſahe/ den Spaniſchen Waffen zuentgehen.
Die Hollaͤnder trieben an dem Koͤnigvnnd an dem Riſcheliu zum hefftigſten zu dieſer Ruptur/ vnd erhielten/ wz ſie vnd jhre Eltern vnnachlaͤſſig biß dahin geſucht hatten/ doch nicht ehe als nach eingeholtem Raht von den fuͤrnehmbſten Schrifftgelaͤhrten der Kron/ das Gewiſſendeſto ruhiger zu behalten/ Riſcheliu aber ſahe noch weiter in das flache Feld/ wie der Krieg koͤnt continuirt/ vnd mit Reputation geendet werden/ ja da die Hollaͤnder ſolten ein zweyten langen Treues muͤſſen ergreiffen/ was Franckreich als dann zu erwarten haͤtte.
Pater Joſeph vnd Charnaſſe/ ſchuben auch maͤchtig an dieſem Karn/ biß ſi: jhn jn gang gebracht/ vnd machten den Hollaͤndern ſo guten kauff/ dz Franckreich kein Geld von jhnen genommen/ ſondern jhnen noch gegeben/ ja verwilligt/ daß die Frantzoͤſiſchen Generalen vnder dem Printzen von Vranien ſtehen ſolten.
Was aber hier auß erfolgt ſahe man gleich nach der Schlacht/ ſo die Frantzoſen bey Auin erhielten/ alda Chaſtillon ſich deß Siegs bedienen/ vnd auff Namur gehen wollen/ welches aber Breſè, der in das Cabinet geguckt gehabt/ verhindert/ vnd deß Printzen von Vranien der die Frantzoͤſiſche Voͤlcker zu ſich erforderte/ Ordre zufolgen/ vor ſicherer hielte.
Alſo ſchlaͤppete man die Voͤlcker auf vnd ab/ vnd nahm nichts wichtigs vor die Hand/ biß ſie ſich ſelbſten conſumirten/ vnd die Spanier vnder deſſen ein ſolche Macht auß Teutſchland gezogen/ daß Franckreich vf ſich ſelbſt ſehen muͤſſen.
Doch kehrten die Spaniſche Voͤlcker in die Bettaw vnd eroberten Schencken Schantz/ darvber Vranien alle ſeine Witz/ vnd Spanien groſſe Macht angewant.
Der Cardinal wolt nit gleichs mit gleichē vergelten/ ſondern macht/ daß der Koͤnig dem Brelè befahl/ bey den Hollaͤndern biß zu wieder Eroberung deß Orths/ mit ſeiner vnderhabender Armee zuverharren.
Was nun Catalonien belangt/ hatte Franckreich wegen der Jnwohner freyen Humor/ vnd jres vorigen Herꝛn vielfaltige Practticken ſehr behutſam zu gehen/ dannoch erobert der von Schomberg die maͤchtige Statt Tortoſa/ Tarragona hette muͤſſen Frantzoͤſiſch werden/ wie auch Lerida, Fragues vnd Monſon, Jn Jtalien wolte der Hertzog von Saphoyen die Gegenwag ſolcher geſtalt halten/ daß Spanien nich gar hienunder/ vnd er als dann bey den Frantzoſen vmb ſein Reſpect kaͤme/ die Frantzoſen aber nit gaͤntzlich außgetrieben würden/ vnd er allen Hinderhalt verliehre/ biß Printz Thomaſo nach Flandern gezogen/ wie er hieruͤber geſtorben/ ſchickten die Spanier den Printzen Thomaſo wieder vber das Gebuͤrg/ vnd lieſſen durch jhn vnd Leganez alles biß auff Caſal vnd dz Citadelle Turino einnehmen/ dieſem Vnheil vorzubeugen/ zog der Graff von Harcourt vber das Gebuͤrg/ vnd er zwang in vier Tagen die Jnſel S. Margrethen vnd S. Honorat den Spaniern auß den Haͤnden.
Er proviantirt Caſal/ vnnd ſchlug ſich mit zwoen Armeen/ die in der Nacht/ jhn fornen vnnd hinden anfielen/ zu ſeinem ewigen Ruhm.
Leganez hatte zuvor Bremen gewonnen/ als Crequy drin geſtorben/ Verceil dem Cardinal La Vallette vor den Augen abgenommen/ vnd die Graubuͤndner von Franckreich ab vnd zu dem Hauß Oeſterꝛeich gewandt/ darumb dachte er dieſen Schimpff zu rechen vñ belaͤgert in allermuͤglichſten Stille Caſal.
Harcourt macht ſich auff mit ſeinem Succurs auß Pignerol, vnnd zog auff Caſal/ ſchlug die Spanier auß jhren Wercken/ ob er ſchon nicht mehr als die Helfft gegen jnen an Volck fuͤhrte/ gieng alſo bald auff Turino/ vnd bracht alles vnder ſeinen Gewalt/ vnder andern auch Con.
Nach Harcuort commandirte Bonillon, aber nicht lang/ weil er wegen der Haͤndel zu Hoff/ in deß Koͤnigs Vngenadt gefallen.
Jhme ſuccedirt Longueuille, welcher mit Printz Thomaſo ſeinen Schwager/ der ſich wieder Frantzoͤſiſch erklaͤrt/ Tortona eingenommen/ aber die gantze Armee verderbt/ vnd im Abzug bey grewlichem Vnwetter/ bloͤßlich die Manſchafft ſaluirt: Darumb die Spanier wieder darvon gezogen/ vnd ſie ohne Schwerdtſtreych zur Vbergab/ kurtz vor deß Koͤnigs Ableiben/ genoͤthiget.
Printz Thomaſo commandirte dieſem nach allein/ erobert Aſt, Trino vnd Pondeſtura, wagt ein Schaͤntzlein/ vnd gewann Vigeuano, als ein Schluͤſſel zum Meylaͤndiſchen Staado: verlohre es aber bald wieder als Milan vor allen Dingen dieſen Frantzoͤſiſchen Pfoͤrtner wollen abgeſchafft haben/ vnd deßwegen alle Notturfft heraußgabe:
was vor ſonderlichen Fleiß Mazarini auf das Jtalianiſche Weſen gelegt/ erſcheinet auch herauß/ daß er den Cardinal von Eſt zum Patron der Kron Franckreich nehmen ließ/ welcher dann ſeinen Bruder/ den Hertzogen von Modena auff die Frantzoͤſiſche Partey gezogen bey deren er auch geblieben/ biß jhn die Noth zur Neutralitaͤt gezogen.
Darauß die Frantzoſen dieſen Vortheil erhalten/ daß jhre Voͤlcker im Caſal Major/ einem Dorff proviantirt vnd Caracena mit ſeinen Spaniern darvor auff geſchlagen/ aber die Belaͤgerung vor Cremona/ auß Mangel der Geldmittel/ ſo auß dem truͤben Hoffweſen kommen/ auff gehoben worden.
Dieſen Fehler zu erſetzen/ vnd den Frieden zubefoͤrdern/ gedacht der Cardinal/ er wolte den Spaniern an einem andern gar empfindlichen Orth laſſen angreiffen: macht mit Printz Thomaſo ein Anſchlag auff das Koͤnigreich Neaples/ zumahl derſelb ſchon gute Correſpondentzen von langer Hand hienein gehabt/ nach dem Muſter/ ſo Henry IV. kurtz vor ſeinem End abreiſſen wollen.
Der erſte Paß ſolte ſeyn Montargentare, auff welchem Orbitello liegt.
Aber man bracht lange Zeit zu vber den Graben zu ſetzen vnnd Breſè ſtarb/ vnd Guyſe wolte von Franckreich nicht dependieren/ auch war Wind vnd Meerꝛ den Frantzoſen zu wieder.
Die Spanier konten den Zweck nit erſehen/ ſondern meyenten/ ſolche Bereitſchafften zielten auff Final oder Tarragona, wie es aber zu Waſſer vnd zu Land fehlete, verordnet der Koͤnig eylfertige Hülff vnd ließ Piombino vnd Portolongono einnehmen/ da durch der groſſe Hertzog zu Florentz von Spanien abgelaſſen/ vnd eine reputirliche Neuteralitaͤt angenommen.
Auch ſpante der Bapſt den Bogen wieder die Barbarini nit mehr ſo hart/ vnd muſten die Spanier võ Genova nach Neapeles ein weitẽ Vmbſchweiff nehmen/ darumb ſie vber 6. Millionen Pfund/ zu wieder Eroberung gemelter bey dem Orth verwendet/ vnd alſo zu erkennen geben/ dz Mazarini wohl verſtuͤnde/ an welchem Glied ſie zum empfindtlichſten waͤren.
Noch ſetzt er an einem andern Orth an/ nemlich La Mothe vnnd Roſe weg zu nehmen/ auff welche Zeitung der Printz von Vranien mit Verwunderung geruffen/ dz waͤrẽ 2. rechte Meiſterſtreych vñ war la Mothe in Lothringẽ/ nebẽ Momeillan in Saphoyen/ der beſten Veſtungẽ eine in Europa/ vnd wurd dẽ Villeroy vber lieffert.
Pleſſis Praſlin zwang Roſe zurvber gab/ vnd befreyte alſo den Paß zu Land auß Franckreich vnd Cathalonien vñ Rouſſillon gleich wie la Mothe wol 1800.
Fleckẽ vñ Doͤrffer/ vnder der Contributiõ hielte.
Vnd iſt wol zumerckẽ/ dz dieſe beyde Belaͤgerungen die Armeen im Feld nit vmb ein Man geſchwaͤcht haben.
Der Bapſt Vrbanus fuͤhrte Krieg wieder den Hertzogen von Parma/ der Venedig vnd Florentz an ſich gehengt hatte/ die allerkluͤgeſten Koͤpff zu Rom/ Venedig vñ Florentz bra chten beyderley Vrſachẽ vnd Beweiß zum Rechten vor: die Partheyen verbitterten ſich hoͤchlich/ wegen der Vnkoſten/ die Reputation wolt erhalten ſeyn/ hie wurd der H. Stul beyſeit geſetzt/ vnd die Vettern angezogen/ vnnd aller Voͤlcker Recht vorgeſchuͤtzt/ Oeſterꝛeich vñ Spanien hatten die Vermittelung vergeblich geſucht.
Aber Lyonne macht den Anfang/ vnd der Cardinal Bichy das End/ auß Mazarini angeben/ auß welchem Krieg Franckreich keine Nnutzen zu ſuchen/ ſondern der Jtalianer Fuͤrſten Genuͤgen zu würcken begehrt hat.
Alß auch Schweden ein newen Krieg mit Dennenmarck anfieng/ hette ſich Polen vor andern leichtlich drein ſchlagen/ vnd den Abzug der Schweden vom Teutſchen Boden verurſachen koͤnnen/ welcher Geſtalt die Proteſtirende Staͤndẽ vnd nach jhnen auch die Catholiſchen dem Hauß Oeſterꝛeich gehorſam̃en muͤſſen.
Dieſem vorzukommen/ wehlt Mazarini die rechte Zeit nach dẽ der Koͤnig in Dennenmarck etliche Schlappen bekom̃en/ vnd die Schweden nit lehr auß gegangen/ alſo die erſte vnd groͤſte Furi vor vber war.
Hiengegen wurd der Handel beſchleunigt durch die Heurahts Tractaten/ zwiſchen dem Koͤnig in Poln/ vnd der Princeſſin von Neuers, vermittelſt deren Herr Bregy den Poln von deß Dennenmaͤrckers begehren/ vnd von deß Kayſers Antreiben/ mit Schweden zubrechen/ oder zũ wenigſten einem guten Freund Huͤlff zu leyſten/ abgewandt/ vnd zum Stillſitzen vermoͤgt.
Auch verblieb der Zug wieder den Siebenbuͤrger/ der mit im Bund war/ vnnd zwar nicht lang drinen geblieben/ dannoch ein voͤllige Oeſterꝛeichiſche Armee nach ſich gezogen/ vnd den Schweden vmb ſo viel Lufft gemacht.
Durch dieſen Heyrath erlangte Franckreich die Kriegs-Werbungen ſo dẽ Kayſer waren abgeſchagen/ zu geſchweigen der guten Corꝛeſpondentz/ die mit der Zeit ein vollſtaͤndigen Bund moͤgte gebehren.
Jetztmahls war es noch mit den Heſſen/ deren Armee ſonſten ſchwehrlich hette ſtehen koͤnnen/ der Graff ward von Darmſtatt verreytz/ das ſeinige wieder zubegehren: ſeines Sohns Heyrath mit einer Princeſſin von Vranien macht in keck/ vnd Heſſen ſahe auff die Schwediſchen.
Darumb verlaͤngert Mazarini dieſe Quartier vnd Beſatzungen von Jahren zu Jahrẽ biß zum Frieden Schluß/ vnd mit allen offerten vnd beſcheidenen Worten/ daß der Graff es alſo hien geſchehen laſſen.
Solte aber es zu offentlicher Feindthaͤtlichkeit kommen ſeyn/ haͤtte gantz Heſſen/ vnd der Schweden beſte Zuflucht koͤnnen zu grund gehen.
Auß welchem allem Sonnenklar/ daß Mazarini deß Riſchelius Fußtappen nach gangen.
Ob auch der Cardinal deßwegen den Krieg in Jtalien fortgeſetzt/ damit er anſehenliche ſumma Gelts ohne Argwohn koͤnt vber dz Gebuͤrg bringẽ/ iſt nit glaublich: daß er aber zu Rom ein ſo gar herꝛlichen Pallaſt erkaufft/ vnd reparirt ſcheinet groß in die Augen/ kan aber ſeiner Trewe nichts benehmen/ daß er kein gebohrner Frantzoß/ ſondern ein Jtalianer/ oder gar ein Sicilianer/ hat viel Exempel/ wie das Hauß Schomberg auß Teutſchland/ vnd Guyſe auß Lothringen in Franckreich/ La Garde auß Franckreich nach Schweden kom̃en/ vnd bey den Roͤmern aller Welt beruͤhmte Leuth zu Burgern angenom̃en worden/ doch hat ſich ein frembter deſto mehr vor Jrthumb vnd Verſehens zu huͤtten/ weil er keinẽ Ruͤcken weiß/ hiengegen aber iederman zum Neyder vnd Auffſeher hat.
Der 14. Diſcurß.
Deß Koͤnigs in Engelland Herkommen vnd Leben: deß Parlaments Execution vber etliche Koͤnigiſche Diener/ vnnd Kriegs Verfaſſung.
Der Koͤnig wurd fluͤchtig/ vnd gelieffert: angeklagt/ vnd vervrtheilt/ auch gekoͤpfft.
Deß Parlaments Schutzrede.
Vrtheil hievon.
WAn will zwar von einem ſehr weiſen Koͤnig außgeben/ als haͤtte er bey vngewoͤhnlichen Faͤllen/ wann ſich die Leuthe daruͤber beſtůrtzten/ zufragen pflegen: geſchicht auch etwas/ davon man ſagen moͤcht: Sihe/ das iſt new? vnnd haͤtte dann allerhand Exempel auß friſcher Gedaͤchtnuß vorgelegt/ vnd alſo geſchloſſen: gewißlich es iſt vor auch geſchehen in vorigen Zeiten/ die vor vns geweſen ſind/ was deß Himmels Lauff belangt/ aͤndert derſelbe nicht/ ſo haͤlt die Erd jhr Gewaͤchs/ vnd das Waſſer ſeinen Gang.
Die Menſchen werden geboren/ vnd ſterben: ſteigen hoch/ vnd kommen nieder: ruͤhmen ſich der Staͤrcke/ vnnd beklagen jhre Mattigkeit: prallen daher/ vnnd hencken die Koͤpff:
Eſſen vnd Trincken/ Schlaffen vnnd Wachen/ Lieben vnnd Neiden/ Morden vnd Erꝛetten/ Rauben vnd Kleyden/ Bawen vnd Brechen/ Lachen vnd Weynen/ Sorgen vnd Frolocken/ Herꝛſchen vnd Dienen/ vnnd was dergleichen mehr im taͤglichen Schwang gehet.
Wann wir aber auß Teutſchland/ oder Franckreich nach Groß Britannien ſchiffen/ werden wir erfahren/ hoͤren vnnd ſehen/ was die Sonn biß auff denſelben Tag/ ſo lang ſie den Erdboden vmbloffen vnnd beſchienen/ noch nicht geſehen hat.
Dann die Engellaͤnder haben jhren Koͤnig vor Gericht gezogen/ vnnd zum Beihel verdampt/ jhm auch auff einem Geruͤſte den Kopff vor allem Volck offentlich abgeſchlagen: darumb wollen wir ſein Leben vnd End kurtzlich faſſen.
Carolus deß Namens der Erſte/ Koͤnig in Groß Britannien Franckreich vnnd Jrꝛland/ Jacobi VI. Sohn/ wurd auff dieſe Welt geboren im Jahr 1600. den 19. November: gekroͤnt im Jahr 1625. vnd auch vermaͤhlet.
Anno 1639. erhub ſich der Krieg in Schottland/ vnd wurd noch ſelbigen Jahr ohn Blutvergieſſen hiengelegt.
Anno 1640. den 3. Aprill/ wurd das Parlament mit deß Koͤnigs Bewilligung zu Londen gehalten/ aber bald auff gehoben/ darumb daß es deß Koͤnigs Privilegia vnd Freyheit berahmen wolte.
Weil nun die Staͤnde jmmerzu anhielten/ daß es der Koͤnig nochmahlen belieben moͤchte/ vnnd groß Verſprechen thaͤten/ deß Koͤnigs Hoheit nach allen moͤglichen Mitteln zubeobachten/ wurd das Parlament noch dieſes Jahr auff den 3. November angeſchrieben:
da dann gleich Anfangs der Viceré in Jrꝛland/ der Ertzbiſchoff von Cantelberg/ vnd etliche Beampten/ als haͤtten ſie ſich an der Majeſtaͤt vergriffen angeklagt/ vnd in den Thurn zu Londen gefuͤhrt worden.
Der Viceré Thomas Wentwort/ Graff zu Strafford/ wurd mit deß Koͤnigs erzwungenem Willen/ auff dem Schloßberg/ den 22.
May/ Anno 1641. enthauptet/ darauff im October der Jrꝛen Rebellion herfuͤr gebrochen.
Als nun Anno 1642. zu Londen/ im Hornung/ ein Tumult entſtund/ begab ſich der Koͤnig nach Worceſter/ vnnd folgends nach Yorck.
Zu Hull wolt jhn der Ritter Hotham nicht einlaſſen/ welches das erſte Fewer in den Zunder deß leydigen Kriegs geworffen.
Dann das Parlament macht den Graffen von Eſſex zum Feldherꝛn im Land/ vnd den Graffen von Warwick zur See.
Anno 1643. geſchah der Couenant oder Bund durch die drey Koͤnigreich der Jnſel/ deß Koͤnigs vnd ſeiner Succeſſorn Perſonen/ Gerechtigkeiten vnnd Privilegien/ neben der Religion/ vnd deß Lands Freyheyten zuverfechten: gemeldem Hotham/ vnnd ſeinem Sohn/ auch dem Ritter Carew wurden auff dem Schloßberg die Koͤpff herunder geſchlagen.
Anno 1644. den 10. Febr. geſchah dergleichen am Ertzbiſchoff von Cantelberg/ genannt Wilhelm Land.
Anno 1645. wurd Thomas Fairfax General/ vnd Olivier Cromwell der nechſt nach jhm.
Anno 1646. wurd der Koͤnig geſchlagen/ vnd nahm ſeine Zuflucht zu den Schotten.
Anno 1647. vberliefferten die Schotten den Koͤnig dem Parlament/ in die Haͤnde deß Fairfaxen/ welcher das Heilige Abendmahl darauff genommen/ als auch das Parlament ein Ald gethan/ ſie wolten den Koͤnig mit allem ſchuldigen Reſpect vnd Ehererbietung auff den Koͤniglichen Thron ſetzen/ vnd die Kron jhm vnnd ſeinen Nachkoͤmlingen beſtaͤttigen.
Alſo fuͤhrt man den Koͤnig zum Hauß Hollenby/ vnd dann nach Hamptoncourt.
Anno 1648. wurd er auß Hinderliſtigkeit der Kriegs Voͤlcker/ vnnd der Jndependenten/ auff die Jnſel Wicht gebracht/ vnnd ein gute weil im Caſtel Karißbrock/ vom Oberſten Hammondy/ als ein Gefangener verwahre.
Solcher Handel kam dem gemeinen Volck widerſpenſtig vor/ vnnd rufft nach einem Vergleich/ welchen man im Augſt eyferig getrieben/ vnnd biß auff den letzten Puncten gebracht hattt/ auch bald ſchlieſſen wollen: wann nicht die Kriegs Voͤlcker Hindernuß eingeworffen/ vnd dem Parlament erwieſen haͤtten/ die Tractaten gefielen jhnen gar nicht: das Parlament muͤſte den Koͤnig vor Gericht ſtellen/ vnd ſein gantz Geſchlecht vertilgen.
Weil nun das Parlament mit dem Koͤnig ſchier alles abgehandelt vnnd verglichen hatte/ wolt es auff gemelte Remonſtration nicht antworten: darauff ſich die Kriegs- Voͤlcker ergrimt/ vnd den Koͤnig/ der damahls zu Neuport in ſeiner Freyheit lebte/ eylend nach Horſt/ da ſonſten die Maleficianten pflegten zuſitzen/ geſchleppet.
Ein ander Hauffen von den Kriegs Voͤlckern eylt nach Londen/ legt Hand an drey hundert redliche Parlamentsherꝛn/ vnnd ſtieß ſie auß der Verſamblung/ bracht aber auß jhren Creaturen ſechshunderthienein.
Fairfax vnd Cromwell fuͤhrten den Koͤnig im December/ mit hoͤchſter Schmach nach Winſor: dieſer Zeit hielt der Kriegsrath vnd die vbrige Parlamentsherꝛn viel Zuſammenkunfften/ biß ſie ein Gericht/ von abgeſagten Feinden der Monarchy/ Verſchwendern/ vnd bey dieſem Vnweſen Hochgeſtiegenen/ niedergeſetzt.
Hie entzog man dem Koͤnig alle Koͤnigliche Diener/ vnd ließ jhn zwiſchen Fairfax vnd Cromwell nach Londen reitten.
Wie nun die Predicanten ſahen/ wo das Spiel hienauß wolte/ ſchrieben jhrer ſieben vnnd vierzig an den Kriegsraht/ vnnd erinnerten denſelben deß Bunds/ deß ſchuldigen Gehorſambs/ vnnd der Goͤttlichen Raache: lieſſen auch eine Verantwortung außgehen/ weil man ſie vnſchuldiger weiſe beſchuldigte/ als haͤtten ſie bey jhrer letzten Verꝛichtung vor dem Parlament die Sach verbittert/ vnd den Koͤnig in die Gefahr deß Lebens gebracht: mit angehengter Vermahnung an jhre Gemeinden/ daß ſie jhren Aid betrachten/ vnd bey dem Bund beſtaͤndig bleiben ſolten.
Endlich wurd das Gericht mit beyden Generalen/ dem Commiſſario/ vnd Major/ vnd dann mit 22. Rittern/ ein vnd viertzig Oberſten/ drey Freyherꝛn/ 54. Schildknechten/ fuͤnff Rahtsherꝛn/ drey Serganten/ fuͤnffzehen anſehnlichen Maͤnnern/ einem Præſidentent/ vnnd vier Rechtsgelehrten/ den Koͤnig anzuklagen/ niedergeſetzt/ mit dieſen Worten:
Nach dem Kundbar/ daß Carolus Stuart/ gegenwaͤrtiger Koͤnig in Engelland/ ſich nicht benuͤgen laſſen/ wie ſeine Vorfahren die Rechte vnnd Freyheiten dieſes Volcks auff mancherley Weiſe anzutaſten/ ſonder ſich geluͤſtet/ die vhralte Fundamental Geſatz vnnd Freyheiten dieſer loͤblichen Nation gantz vmbzukehren/ vnnd ein will kuͤhriges tyranniſches Regiment/ einzufuͤhren/ vnnd mit Fewer vnd Schwerd/ durch Jnheymiſchen Krieg wlder das Parlament vnnd Koͤnigreich/ zu deß Lands Eroͤdung/ deß Schatzes Verſchwendung/ deß Handels Vernichtigung/ vnnd vieler tauſent Menſchen- Tod fortgeſetzet: vmb welcher Laſter willen/ gemelter Carolus Stuartſchon vorlaͤngſt haͤtte koͤnnen zur Exemplariſchen Straff gezogen werden:
das Parlalament aber gehoffet/ ſein Gefaͤngnuß ſolte jhn zu einem Beſſern angewieſen haben: vnnd nun mit Bekuͤmmernuß ſpuͤren vnnd ſehen muͤſſen/ daß ſolche Lindigkeit jhm vnnd ſeinem Anhang nur deſto groͤſſern Muth macht/ die vorgenommene Practicken/ Auffruhr vnd Gewaltigung zuvollziehen: auff daß nun ferꝛner Vngelegenheit vorkommen/ vnd dergleichen verꝛaͤhteriſche boͤſe Thaten von der Engliſchen Nation abgewendet werden:
Als iſt von der Gemeinde deß Parlaments in voller Verſamlung beſchloſſen vnd verordnet/ daß Thomas Lord/ Fairfax/ Olivier/ Cromwell/ vnnd die andere benahmbte/ zur Verhoͤr vnnd Vervrtheilung deß gedachten Carls Stuarts niedergeſetzt ſind: zu welchem Ende deren zwantzig oder mehr/ zum Außſchuß erkohren werden/ das Hohe Hoffericht zupræſentieren/ die Richtſtelle an beliebigen Orthen vnd Zeiten zuverordnen/ vnd deß Beklagten Verantwortung zuvernehmen: oder in Mangel derſelben/ zu dem Endvrtheil/ der Gerecktigkeit vnd Verwuͤrckung allerdings ein Genuͤgen zuthun/ zuſchreitten.
Welcher geſtalt diß Gericht jhre Notturfft zubeſtellen: vnnd auch Thomas Lord Fairfax die Vollziehung zuverſchaffen/ hiemit beſter maſſen gevollmaͤchtigt wird.
Als nun das Hoffgericht beſagter maſſen ſich den 20. Jenner deß Jahrs 1649. geſetzt hatte/ befahl der Præſident eine Stille.
Ein jeder Hoffs Raht antwort auff ſein verleſenen Namen.
Der Koͤnig tratt herein mit bedecktem Haupt/ der Sergant mit dem Stab gieng jhm vor/ Oberſt Hacker/ ſampt dreyſſig Edlen nach.
Der Præſident ſprach:
Carl Stuart/ Koͤnig in Engelland/ das Parlament hat ſich zubeſchweren deß zugefuͤgten Vnheyls/ vnd deß vergoſſenen Bluts/ ſo man euch Schuld gibt.
Solches nun zuſtraffen/ iſt dieſes Hoffgericht/ auß Pflicht gegen Gott/ der Nation/ vnnd jhnen ſelbſt verordnet/ auff daß jhr ewre Beſchuldigung anhoͤret/ vnd den Spruch darauff erwartet.
Erſtlich hat Carl Stuart ſeiner Kroͤnungspflicht gegen dem Land vergeſſen/ vnd ſein tyranniſch Regiment auffzurichten/ ein Krieg angefangen/ in welchem an dieſem vnd jenem Orth ſo viel tauſent geblieben.
Er hat im vorigen Jahr den Krieg zu Waſſer vnd zu Land ernewert/ etliche auß dem Parlament hindergangen/ vnnd demſelben/ zu hoͤchſtem Verderben/ deß Staads/ feindlich wiederſtrebet.
Ferꝛner durch ſeinen Sohn/ durch den von Ormund/ vnnd andere Rebellen/ durch Einfaͤlle Schaden gethan.
Wird derowegen als ein Tyrann/ Verꝛaͤthter/ Moͤrder/ vnnd offentlicher vnverſoͤhnlicher Feind der Gemeind angeklagt: deſſen er ſich zuverantworten.
Der Koͤnig beſchwert ſich/ daß er bey Schluß der vorgangenen Tractaten waͤr anhero gefuͤhrt worden/ vnd wolte wiſſen/ auß was vor rechtmaͤſſigem Gewalt ſolches geſchehen/ zumahl das Volck es nicht thun moͤge/ weil das Koͤnigreich von mehr dann tauſent Jahren ein Erb Koͤnigreich waͤr: vnnd eben deßwegen ſtuͤnde er vor die Freyheit der Nation/ mehr dann jhrer keiner.
Gleich Anfangs fiel der Knopff von ſeinem Stecken: vnd weil niemand kam/ jhn auffzuheben/ buͤckt er ſich ſelbſt.
Er ſahe das Schwerdt da liegen/ vnnd ſprach/ das foͤrchte ich nicht.
Als er die Stieg hienundergieng/ rieffen etliche/ Gott bewahr den Koͤnig: vnnd ein groſſer Hauff/ Juſtitz/ Juſtitz.
Den 22. Jenner kam der Koͤnig zur zweyten Verhoͤr: die Anklag geſchah/ der Koͤnig ſolte ſich verantworten/ oder das Gericht ſein Stillſchweigen vor bekand annehmen.
Der Præſident vermeldet/ man wuͤrde ſolche alſo bald gegen jhm beweiſen:
das Volck mache die Geſatz/ nach denen ein Koͤnig zu regieren haͤtte/ vnnd vor deſſen Gerichtſtellen ſey ein Koͤnig Rechenſchafft zuthun ſchuldig: welches der Koͤnig verlaugnete.
Ja es waͤr in Engelland nie kein Hoffgericht geweſen/ vnd fordert deſſen ein Exempel.
Er haͤtte die Waffen nicht anderſt/ als fuͤr die Geſatze/ vnd deß Volcks Freyheit gefuͤhret.
Die dritte Verhoͤr geſchah den 23. Jenner/ da wurd der Koͤnig abermahl beſchuldigt/ Jhm lege ob/ die Geſatz zu Handhaben/ haͤtte deßwegen ein Aid gethan/ vnd Schatzung empfangen: wolte aber/ an ſtatt deß Parlaments Freyheiten vnnd Vollmachten zubeſchuͤtzen/ ein tyranniſch Regiment einfuͤhren/ diſputierte nur vergeblich/ vnnd erforderten die Rechten/ daß ſolches vor ein Bejahung paſſtren ſolte/ wie dann auch die Zeugen jhn zuvberweiſen/ bey der Hand waͤrẽ.
Nun ſolte er ſagen/ ober ſchuldig waͤr/ oder nicht/ der Koͤnig beharꝛete auff dem vorigen/ achtet der Anklagen wegen ſeiner ſelbſt nicht eines Strohalmens/ ſprach/ er koͤnde ſich wohl verantworten/ daß er wider ſein Ampt nichts vorgenommen/ vnnd ſehe allein auff die Freyheit deß Volcks.
Den 24. Jenner wurden viel Zeugen abgehoͤrt.
Den 25. kam ein Schreiben von den Predicanten im Land Oxfort/ in welchem deß Generals Vorhaben widerꝛahten/ vnd hart auff den Bund getrungen ward.
Jhnen wurd geantwort/ wer wider den Bund thaͤt/ haͤtte ſich deſſelben Jnhalts nicht zuerfrewen: der Eheſtand bezeugte die Verbuͤndnuß zwiſchen Chriſto vnnd ſeiner Gemein/ zum Zeugnuß/ daß kein feſter Band zufinden:
da aber Mann oder Weib Ehebruch begienge/ ließ ſich das andere ſcheyden/ vnnd erhielte ſeine Freyheit:
es giengen aber die Geſaͤtze der Laͤnder noch weiter.
Der Printz von Walliß ſchrieb auch/ man haͤtte bey zu endlauffenden Tractaten ſein Herꝛn Vatter hiengenommen/ der nun auff das Leben angeklagt waͤr: die Armee haͤtten die beſte Gelegenheit in Handen/ das Koͤnigreich in glücklichen Wohlſtand zubringen/ da ſie jhn wieder einſetzen wolten: vnnd darzu waͤr er vor ſein Perſon bereyt allen moͤglichen Fleiß anzuwenden/ wohl wiſſend/ daß gedachter ſein Herꝛ Vatter ſich wuͤrde behandeln laſſen.
Vnd ſolten gedencken/ wie vbel es bey allen Staͤnden der Welt erſchallen werde/ da ſie jhm das Leben benehmen.
Den 27. Jenner ſetzt ſich das Hoffgericht zum letzten/ darumb auch der Præſident ein Scharlacken Rock angezogen/ vnd wie das andere mahl drey vnd ſiebenzig Richter auff jhre Namen Antwort gaben/ alſo mangelten jetzunder zehen an gemeldter Anzahl: wie der Koͤnig in ſeinem gewohnlichen Habit/ mit bedecktem Haupt in den Saal tratt/ erhub ſich ein Geſchrey vmb Gericht vnd Vollziehung der Gerechtigkeit.
Der Præſident ſagt zum Vmbſtand/ das gantze Volck in Engelland (ſein Weib fiel jhm in die Rede/ nicht die Helffte:
vnnd muſte ſchweigen) haͤtte den Koͤnig angeklagt/ der diſputierte die Vollmacht deß Hoffs/ vnd deß niedergeſetzten Gerichts: welches man zubedencken gezogen/ vnd im Vrtheil fortzufahren beſchloſſen:
weil er aber begehrt gehoͤrt zu werden/ ſo mag er ſeine Entſchuldigungen auff die Anklagen vorzubringen/ aber vber der Vollmacht deß Hoffs nicht gehoͤret werden.
Der Koͤnig ſagt/ Er haͤtte nichts mehr vbrig/ als ſein gut Gewiſſen vnd Ehr: ſorgte vor deß Koͤnigreichs Fried vnd Wohlfahrt/ begehrt man ſolt jhn in der gemahlten Kammer hoͤren/ vnd den Vmbſtand von ſeinem Vortrag vrtheilen laſſen.
Vnd erhielt ſo viel/ daß das Gericht abgetretten/ vnnd er ſelbſt abgefuͤhrt ward: nahmen aber nach einer halben Stund jhre vorige Stellen wieder ein.
Der Præſident ſprach/ der Koͤnig ſuchte nur Schein vnd Auffſchub:
das Gericht waͤr bereyt vber die Gebuͤhr auffgehalten worden/ darumb wolte es der Gerechtigkeit jhren Lauff laſſen: welches der Koͤnig durch Abmahung von vbereiltem Vrtheil/ vnd Einladung auff den Juͤngſten Tag nicht ferꝛner verhindern koͤnnen.
Alſo redet der Præſident zum Vmbſtand/ es waͤr die Frag/ wer das Geſetz ſolte außlegen/ nemblich das Parlament/ ſo das Geſetz machte.
Der Koͤnig haͤtte ſeines gleichen nicht im Koͤnigreich/ gegen einem jeden zurechnen/ waͤr aber geringer als das Volck.
Es haͤtten die Koͤnige jederzeit den Freyherꝛn muͤſſen Rechenſchafft jhrer Regierung thun: wann nun dieſelbe jhr Gebuͤhr nicht thaͤten/ muͤſte die Gemein jhre Verſicherung beobachten.
Vnnd eben deßwegen vermoͤgte die vralte Ordnung/ daß das Parlament jedes Jahrs zweymahl zuſammen kaͤme/ welches aber dieſer Koͤnig fuͤrnemblich zertrennet vnnd auff gehoben/ weil daſſelbe ſeinen vnnoͤthigen Krieg gegen Schottland nicht billigen wollen.
Jn Franckreich/ Spanien vnnd Teutſchland wůrden die Regenten zur Rechenſchafft angehalten:
Jn Arꝛagonien haͤtte ein gewiſſer Mann die Ober Stell vber den Koͤnig gefuͤhrt/ vnnd die Privilegien deß Volcks beſchuͤtzt/ gleich wie bey den Roͤmern die Zunfftmeiſter/ vnnd bey den Spartanern die Ephori.
Jn Schottland ſelbſten waͤren von den hundert vnd neun Koͤnigen nicht wenig in Verhafft/ in Bann/ in Gefaͤngnuß/ vnnd gar in Todt kommen.
Deßgleichen Exempel auch in Engelland an Edward II. vnnd Reichart II. deren Verbrechen weit geringer als ſeine/ zuſehen.
Beſchloſſe endlich die niedergeſetzte Richter waͤren nicht da/ das Recht zugeben/ ſondern zuſprechen.
Ließ nach wiederholter gantzer Procedur das Vrtheil ableſen/ daß Carl Stuart als ein Tyrann/ Verꝛaͤhter/ Moͤrder/ vnd offentlicher Feind/ vom Hoffgericht zum Todt vervrtheilt/ vnnd daß jhm der Kopff vom Leib zuſcheyden.
Hie ſtunden die Richter auff/ der Koͤnig wolt nicht weiter gehoͤrt werden/ vnnd ſagt mit lachendem Mund/ als das Volck zur Execution ſchrey.
O der armen Kinder: ſie ſolten vmb ein halben Schilling wieder jhre Beampten nicht weniger ſprechen.
Man begehrt zuwiſſen/ wie ferꝛn er an ſeines Vatters Todt/ vnnd dann an der letzten Auffruhr in Jrꝛland ſchuldig waͤr: antwort aber/ Erhaͤtte vmb keine Vergebung zubitten.
Was den Vortrag belangt/ ſo der Koͤnig zuthun geſinnet war/ befand ſich/ daß er auß dem Prediger Salomon am 8. Cap. vnd vierden verſicul wollen erweiſen/ daß deß Koͤnigs Wort ein groſſen Nachdruck habe/ vnd daß niemand ſagen doͤrffte: was machſtu?
Solchem gemaͤß pflegte man zuſagen/ der Koͤnig koͤnne nicht Vnrecht thun: das Parlament waͤr ſelbſt kein Hoffgericht/ vnd koͤnde dannenhero auch kein Hoffgericht beſetzen.
Vber ſolchem Geſetz muͤſte man auch den geringſten Baurn fragen/ vermoͤg der wohlhergebrachten Freyheit deß Landes.
Das Obere Hauß waͤr von jhnen verachtet/ vnd in dem Vndern/ der mehrertheil abweſend.
Auch ſolte die Gemeine jhnen geringen Danck wiſſen/ der veraͤnderten Regierung.
Der Koͤnig begehrt den Doctor Juxon/ geweſenen Biſchoff zu Londen/ der predigte den 28. Jenner in der Koͤniglichen Betkammer zu Withall.
Den 29. bekam der Koͤnig ein Schreiben vom Printzen/ vnnd weil er es offentlich ſolte verleſen/ verbrante er daſſelbe geſchwind.
Sein Sohn vnd Tochter kamen auff ein viertheil Stund zu jhm: Er ſegnet ſie/ vnnd gab der Tochter ein par Diamanten zur Gedaͤchtnuß.
Er ließ niemand mehr zuſich kommen/ ſein Andacht vnzerſtoͤrt zubehalten.
Hie ſagte man jhm an/ die Execution ſolte den folgenden Tag ergehen.
Er fand ſich darzu bereyt/ gieng zu Betth/ ſchlieff vier Stund/ vnd redet hernach mit dem Biſchoff vnnd Herꝛn Herbert: den 30. Jenner wurd er hienbegleyt/ gieng in ſein Cabinet/ betet/ wolt nicht zu Mittag eſſen/ weil er das H. Abendmahl denſelben Morgen empfangen hatte.
Vmb zwoͤlffe nahm er ein Glaͤßlein Wein/ mit eim Kroͤſtlein Brod/ vnd ließ ſich auff das Geruͤſte fuͤhren.
Da ſelbſt ſprach Er/ Er wolte ſich der gantzen Welt/ für ein ehrlichen Mann/ ein guten Koͤnig vnd guten Chriſten/ darſtellen.
Sie waͤren auff jrꝛigem Wege/ vnnd haͤtten kein Gluͤck zugewarten/ biß ſie ſeine Nachkommene wieder ins Regiment einſetzeten.
Er ſterbe im Glauben der Reformierten Kirchen in Engelland: der Scharpffrichter ſolte jhm nicht viel Pein anthun: vnd wann er das Zeichen mit den Haͤnden gebe/ zuhawen.
Setzt die Schlaffhaub auff/ ſtrich das Haar hienein/ ſchickt vnnd verſchenckt was er bey ſich hatte/ zog das Wambs ſelbſt ab/ legt den Mantel wieder an/ ſahe gen Himmel/ vnd dann auff das Block/ kniet nieder/ betet/ vnd verlohr den Kopff/ nach gegebenem Zeichen.
Den Kopff zeigte man dem Volck/ derſelb wurd zum Rumpff gefuͤgt/ in ein Kiſte mit Sammet vberzogen gelegt/ vnd nach Withall gefuͤhrt/ auch dem Volck vmb ein par Kreutzer gezeigt.
Den 20. Hornung ſetzt man jhn bey zu Henrico VIII. mit dieſer Grabſchrifft: Koͤnig Carolus 1649. vnd in zweyen Zeilen: Carl/ der drey Kronen trug/ enthaupt/ Jſt aller Majeſtaͤt beraubt.
Die weil nun der Koͤnig ſich jederzeit beklagt/ die Tractaten waͤren auff dem Eyland Wicht auß boßhafftigem Eyfer vernichtet worden/ ließ das Parlament deſſen dieſe Vrſachen in offentlichen Druck außgehen.
Es haͤtte das Parlament von acht Jahren her muͤſſen vor die gemeine Wolfahrt deß Koͤnigreichs wachen/ vnd dem einreiſſenden Bapſtthumb/ auch der graſſirenden Tyranney widerſtreben.
Hiengegen haͤtte der Koͤnig zwar eine Armee wider die Schotten geworben/ aber die Armee vnd Schotten wider das Parlament vnnd Statt Londen brauchen wollen.
Sich hernach von dem Anzug wieder die Schotten nicht laſſen abwenden.
Jn der Landſchafft Vlſter in Jrꝛland/ in acht Wochen vber hundert vnd vierzig tauſend Proteſtirenden laſſen grewlichſter weiſe ermorden/ oder vielleicht gar befohlen: endlich vom Parlament gar abgewichen/ vnnd daſſelbe feindlich angegriffen/ daruͤber viel tauſend Engellaͤnder vmbkommen:
Nun haͤtte in dem vier jaͤhrigen Krieg/ Gott jhnen die Veſten vnnd den Koͤnig ſelbſt in die Haͤnde gegeben:
es haͤtten aber etliche von jhnen außgeſetzt/ vnnd dem Koͤnige aͤrgern Vorſchub gethan/ als kein Feind/ vnnd erpracticirt/ daß man die Helfft der Kriegs Voͤlcker nach Jꝛꝛland ſenden/ vnnd den Schotten die drey Landſchafften/ neben den Feſtungen ſolte einraumen/ der Statt Londen allen Braſt anzuthun.
Vnder deſſen waͤr der Koͤnig zu keiner Erkandnuß ſeiner Miſſethaten kom̃en/ ob man ſchon ſieben Werbungen bey jhm abgelegt.
Vnnd darbey waͤr es auch geblieben/ daß man zu einer newen Verfaſſung der Regierung haͤtte gelangen koͤnnen/ da nicht etliche auß jhrem Mittel vnnd den Landſchafften alles gehindert/ vnd zu ferꝛneren Tractaten verleytet haͤtten/ daß das Parlament ſchier in euſſerſte Noth waͤr gefallen/ auß deren aber jhm Gott durch wunderlichen Sieg verholffen/ als gieng das Vrtheil wider den Koͤnig vom Himmel.
Zumahl er ſelbſten vor den Kriegs Voͤlckern im freyen Feld/ Gott angeruffen/ ſeinen Waffen kein Gluͤck noch Sieg zugeben/ da er ſchuldig waͤre.
Solchem nach hat eben dieſelbe Parthey mit dem Koͤnig auff dem Eyland tractirt/ als waͤr es in der Gemeinde Namen/ das doch nicht war/ vnnd ſteckten dadurch die gantze Engellaͤndiſche Nation in ewige Schlanerey/ in dem ſie derſelben das Recht/ einige Geſatze zumachen benommen.
Darumb der Ruff gienge/ man ſteckte ſie/ nach ſo manchem herꝛlichen erhaltenen Sieg nur deſto tieffer in das Elend/ vnd vnder das Joch.
Dariñen ſie vmb ſo viel mehr fug hatten/ daß noch bey deß Koͤnigs ſchwebender Macht/ die beyde Haͤuſer/ wie auch das Parlament in Schottland/ ſolcher Vergleich zu einem wohlgegruͤndeten Frieden vntanglich/ ja ſchaͤdlich erachtet.
Vnd geſetzt/ dieſelben Tractaten waͤren zum Schluß kommen/ ſo haͤtte ſie der Koͤnig doch nicht gehalten/ weil er ſelbſten in ſeinem Schreiben an das Parlament eine vollkommene Freyheit begehrt: vnnd der Printz den Graffen von Warwick erinnert/ den Koͤnig auß der vnziemlichen Gefaͤngnuß zuretten: wann auch der Koͤnig ſein Zuſag in hoͤchſter Freyheit ſo offt gebrochen/ wurde erden erzwungenen Ald/ nach vieler Gelehrten Meynung/ weniger halten.
Wie dann alte vnd newe/ ſonderlich der Kron Naples gantz friſches Exempel bezeugen/ daß die Obere den Aid gegen den Vndern nicht laͤnger halten/ als ſie gezwungen ſind: darumb ſeine Pflicht bey Annehmung der Kron/ ſeine manigfaltige Proteſtationen vnnd Verbuͤndnuſſen auff Koͤnigliches vnnd Adeliches Wort biß dahin ſo wenig golten.
Wann dann das Parlament die Kriegs Voͤlcker haͤtte abgedanckt/ vnnd der Koͤnig mit einer newen Macht waͤr herein gebrochen/ ſolte das Parlament durch ein newe Gegenverfaſſung Gott verſucht/ vnd das verliehene Heyl verſchertzt haben.
Zumahl auch der Koͤnig die Biſchoffe nicht wollen abſchaffen/ noch gut heiſſen/ daß das Parlament derſelben Geiſtliche Güter verkaufft hatte/ damit der Biſchoffliche Gewalt nur Wurtzel behielte/ vnd mit der Zeit herbe Fruͤchten braͤchte.
Eben alſo verhielt es ſich mit David Jenkins Beſtraffung/ der vom Koͤnig ledig gezehlt wurd.
Wie nun dieſelbe Parthey dem Koͤnig dieſes vnd ein mehres einraumete/ ſahen die auffrichtige Gemuͤther/ daß es wider den erſten Schluß/ vnnd wider die Haupt Vrſachen der ergriffenen Waffen/ zu einer groͤſſern Dienſtbarkeit hienauß lauffen wolte: angeſehen die geringſte Niederlag auff deß Parlaments Seiten alles in Grund verderben koͤnnen.
Hat demnach das Parlament ſeine rechte Sach/ ſo Gott mit Sieg gekroͤnet/ nit verleugnen/ ſeine Freunde nicht verꝛahten/ vnnd ein einigen Mann der gantzen Nation Wohlfahrt nicht vorziehen/ noch ſich auff deß Koͤnigs/ als eines vnverſuͤhnlichen Feindes Frieden verlaſſen/ noch jhre Freyheit/ Ehr vnnd Vermoͤgen gegen deß Koͤnigs Nichts in die Wagſchale legen ſollen.
Vnd das Blut ſo vieler redlich geſtorbenen Kriegsleuth beobachten/ die vorgeſagte Parthey wiederꝛuffen/ vnd deß Parlaments Hoheit beſchuͤtzen muͤſſen: in dem gewiſſen Vorhaben/ das Koͤnigreich in weit beſſer Auffnehmen zubringen/ als es vnder keinem Koͤnig bißdahin nimmer geweſen ſeyn mag.
Hie theilet ſich nicht nur Engelland/ ſondern die gantze Welt in zween Hauffen: der eine ſagt/ man hab an dem Koͤnig die allergrewlichſte Mordthat begangen/ ſo jemahs geſchehen koͤnnen.
Der ander meynt/ es waͤre zwar viel/ einen Koͤnig mit dem Beihel oder Schwerdt richten:
doch koͤndte derſelb ſich durch ſeine Diener der geſtalt zum Nachtheil der Vnderthanen/ vnd Vergewaltigung der Gewiſſen verleyten laſſen/ daß er bey beharꝛlichem Vorſatz fortzufahren/ nach Beſchaffenheit koͤndt entſetzt/ vnnd biß an ſein Endt gefangen gehalten werden.
Vielleicht ziehen etliche ſich von dieſem beyden Hauffen allgemach ab/ vnnd machen den dritten/ nach dem Exempel der Fuͤrſten/ die zur Bündnuß verſtehen/ wann ſie ſehen/ daß ein Werck fortgeht: deſſen wir Exempel genug an den Schweitzern vnd Hollaͤndern haben/ die das Joch jhrer Obern abgehalfftert/ vnd Republicken/ andern Koͤnigen vnd Fuͤrſten nit vngleich worden ſind.
Man moͤchte das Exempel von Kayſer Mauritio anziehen/ welcher vmb ſeines Geitzes willen die gefangene Chriſten nicht wollen loͤſen/ vnd deß wegen von einem ſeiner Oberſten/ genannt Phocas/ mit ſeinem gantzen Hauß vertilget/ vnnd mit dem Schwerd offentlich gerichtet wurd.
Wollen nun die Parlamentiſten vorgeben/ jhr Weſen waͤr etwas beſſer/ als deß Phocæ, weil derſelb nach dem Regiment getrachtet vnd ſich auff ſeines enthaupten Kayſers Thron geſetzt hat/ Sie aber das Regiment geaͤndert/ vnnd in ſolche Form gebracht/ da keiner Vbelthat vberſehen wuͤrde/ vnd der Hoͤchſte ſo wohl als der Vnderſte den Geſetzen gemaͤß leben muͤſte: magichs wohl leiden/ vnd laſſe den Salmaſium vnnd den Miltonum die Federn gegen einander ſpitzen/ ob der Koͤnig den Geſatzen vnderworffen ſey/ oder ob er allein von Gott ſolle gevrtheilt vnnd geſtrafft werden.
Es ſolte der weiten Welt viel anmnthiger ſeyn/ wann dieſer beyden Scribenten Dinten nicht mit Gall geſetzt/ vnd jhre Federn nicht mit vergifftem Meſſerlein geſchnitten/ vnd jhr Papier nicht mit Schlangen Samen geleymet waͤre.
Das Gott die Koͤnige ſetze/ iſt gewiß: daß er aber auch der Regenten Stüle vmbſtoſſe/ wird niemand laͤugnen.
Wann der Koͤnig ein Geſetzbuch ſoll allzeit leſen/ mag er nach eygenem Sinn nicht regieren/ ſondern laͤſt den Joab an den Hoͤrnern deß Altars vmbbringen: wer aber die Hand an den Geſalbten deß Herꝛn legt/ wie kan der ohne Schuld ſeyn.
Jch hoͤrte dieſer Tagen einen Exorbitanten Politicum ſagen/ die Biſchoffe in Engelland haͤtten dem Koͤnig dem Kopff abgeſchlagen/ darumb daß ſie denſelben mit dieſer Lehr/ von ſeinem vnvmbſchriebenen Gewalt/ von ſeiner Hoheit vber alle Geſatz/ von ſeiner vnberahmten Freyheit/ in ein Haß wider ſeine Vnderthanen/ vnnd in ein vngebogne Halßſtarꝛigkeit gebracht haͤtten/ damit ſie zu nicht viel geringern Wuͤrden neben jhm ſtunden/ vnnd ein Geiſtlich Haupt neben jhn ſetzeten.
Achitophel haͤtte nicht weniger Schuld an Abſaloms todt gehaht/ als Joab: vnnd vielleicht weniger/ weil dieſer einen Mord/ der ander etliche tauſend bey der Schlacht gethan.
Das Koͤnigreich fuͤhrt ein Harpff: wann aber die Seyten ablauffen/ vnd nicht recht auffgezogen ſind/ gibt es kein liebliche Harmoney.
Darumb ſoll ein Koͤnig ein guter Spielman ſeyn/ nicht wie Nero/ vor dem Volck zuſpielen/ vnnd das Lob mit Gewalt/ ja Forcht deß Todes zuerpreſſen/ ſondern wie David/ der das Geſatz hoch vber alle Schaͤtze hielte: deme es auch ſehr vbel bekommen/ daß er ſeines Vnderthanen Weib beſchlieff/ ohne zweiffel/ auß der Einbildung/ er waͤr keinem Geſetz/ vnnd keiner Straff vnderworffen.
Dannoch ſtieſſe ſich Salomon auch an dieſen Stein/ vnd glaubte veſtiglich nach dem jhn Gott mit vnvergleicher Weißheit begabet haͤtte/ das Special Verbott/ daß ein Koͤnig nicht viel Weiber nehmen/ nicht viel Pferde halten/ nicht viel Schatzes ſamblen ſolte/ gieng jhn nicht an/ erkoͤndte vnverletztes Buſems dieſe glüende Kohlen an bloſer Haut tragen: fand aber endlich/ daß die Weiber jhn zur Abgoͤtterey/ vnnd Beliebung/ deß frembden Gottesdienſtes: die Pferde ſein Hertz zu Hochmuth/ vnd das viele bawen vnnd koͤſtliche Hoffhalten ſeine Regierung in ein Tyranney verwandelt haben.
Dann es muß ein Koͤnig erſtlich Buͤrgerliche Tugenden haben/ nemlich Gott foͤrchten vnnd dienen/ Erbarkeit lieben vnnd treiben/ niemand vnrecht thun noch betriegen/ vnd einem jeden ſein Gebuͤhr zuweiſen: aber Agamemnon ſagte/ wann ein Koͤnig durch die Finger andern zugefallen ſehe/ vnnd dem Vbel nicht nach vermoͤgen ſtewre/ gelte es eben viel/ als haͤtte er ein ſolch Vbelſelbſt befohlen.
Das Schwerd/ vnd der Gewalt deſſelben ſoll die Boͤſen ſtraffen/ vnd die Frommen ſchuͤtzen: wird aber ſehr vbel gebraucht/ wann eigennuͤtzige/ auffgeblaſene Juͤnglinge nach deß Koͤnigs geneygten Sinn reden/ vnd der alten/ weiſen/ greiſen/ abgeſchliffenen Raͤhte Zutritt/ anſchawen vnnd Wort abweiſen/ vnnd wie ein Ballen außſchlagen: wann die Staadsſachen von einem allein geſchaͤfftet/ geladen vnnd gerichtet werden/ vnnd die lange Erfahrenheit/ ſo auß den Geſchichten der gantzen Welt ein Muſter auff ſich gezogen/ muß vnden an ſtehen/ vnnd mit ſtillſchweigen abtretten.
Juͤngſt zerꝛiß ein Loͤw ſeinen Herꝛn/ der nur ein ander Kleid/ dem vorigen nicht viel vngleich/ angelegt hatte/ deme er doch zuvor allen Gehorſamb geleyſtet: alſo wird ein Koͤnig ſeinem Mignon oder Meiſter/ dervielleicht nichts anders verſteht/ als mit dem Falcken/ oder mit dem Windſpiel/ oder mit den Pferden vmbzugehen/ deme nicht mehr von der Welt bekant iſt/ als jhm ſeine Saͤugmutt er/ vnnd die Orbilij vorgefabelt/ folgen/ weil derſelb jmmer vmb jhn iſt: vnd da ein andere Geſtalt/ ein ander Diſcurß/ ein ander Vortrag geſchicht/ dann er gewohnt iſt/ ergrimmen/ vnd ein ſolchen von ſich jagen.
Alphonſus Koͤnig in Arꝛagonien fand kein beſſern Raht/ als bey den Verſtorbenen/ nicht daß er mit Koͤnig Sanl den Propheten Samuel auß dem Grab herfuͤr braͤchte:
ſondern daß er die Bůcher der Verſtorbenen laſe/ welche kein Schew mehr vor ſeiner Kron/ keine Forcht mehr vor ſeinem Schwerdt/ keine Roͤthe mehr vor ſeiner Schand/ keine Hoffnung mehr zu ſeiner Gnad/ kein Begierd mehr zu ſeinen Dienſten/ keine Vorſorg zu jhrem eygenen Leben trugen.
Der 15. Diſcurß.
Von dreyen Haupt Fragen vber dem Engellaͤndiſchen Vnweſen.
Ob der Biſchoffen/ oder Elteſten Regierung beſſer?
wie weit jrer beyder Hoheit ſich erſtrecke? daß das Volck an den Koͤnig nicht moͤge Hand anlegen: auß H. Schrifft/ vnnd Bibliſchen Exempeln: auch Spaniſchem Kirchen Geſatz.
Entſchuldigt die Preßbiterianer/ daß ſie in deß Koͤnigs Todt nie verwilliget.
BVnſtiger Herꝛ vnnd Freund/ ſchreibt Samuel Boſchart/ ein Frantzoß/ an Dr. Morley, deß Koͤnigs in Engelland Caplan:
So bald ich ewre Schreiben empfing/ fand ich mich in den Klippen ohne Außgang.
Dann ich mag nicht ſchweigen/ weil mich ein ſo hochgeehrter Herꝛ von ſo ſehr wichtigen Sachen befragt/ vnnd kan doch auch die Warheit ohne vieler Leuth Eckel vnnd Anſtoß nicht ſagen: will aber darumb derſelben kein Abbruch thun.
Jch hatte vom Herꝛn zuwiſſen begehrt/ warumb ewre Leuth/ die vmb der Koͤniglichen Parthey willen zu vns in Franckreich kommen/ gemeiniglich von der Communion mit vnſern Kirchen ſich enthalten.
Der Herꝛ antwort/ wir ſeyen denſelben ins gemein nicht ohne Vrſach verdaͤchtig/ als fuͤhrten wir mit den Preßbiterianern in Engelland einen Sinn.
Deren fuͤrnembſte Puncten dieſe drey waͤren:
1. Das Biſchoffliche Ampt ſolt man/ als ein tyranniſch/ vnnd gantz Antichriſtiſch Joch verwerffen.
Hiengegen die Ordnung der Elteſten/ als auß Goͤttlichem Recht beſtaͤttigt/ allenthalben auffnehmen.
2. Die Elteſte haben in allem deme/ was einigerley weiſe die Kirch betrifft/ den hoͤchſten Gewalt: auch moͤge man von jhrer hoͤchſten Verſamblung keines wegs prouocieren.
3. Die Koͤnige koͤnnen mit Gewalt vnd Waffen von den Vnderthanen zur Gebuͤhr bracht: vnnd da ſie ſich widerſpenſtig erzeigten/ von dem Thron geſtuͤrtzt/ in das Gefaͤngnuß gelegt/ vor Recht gezogen/ ja durch den Scharpffrichter enthauptet werden.
Welche drey Puncten mit dem Blut ewers zumahl frommen Koͤnigs waͤren beſtaͤttiget worden.
Vnnd wann wir hierin beyfall geben/ meynt jhr/ koͤnden die ewrige billich ſich von vns thun:
wo nicht/ ſolte die Sach ich erklaͤren vnd ewre Kirchen vom Jrꝛthumb/ vnſere Leuth aber vom Ergernuß mit meinem Vnderꝛicht abwenden.
Vnd gehet diß begehren dahin/ daß ich einfaͤltiger Menſch mich zu einem Richter vnd Schiedsmann zwiſchen der Koͤnigiſchen Parthey vnd den Parlamentiſten auffwerffe/ vnnd ein lang getriebenen Streit/ ſo ewre vorzeiten dem Paradeiß nicht vngleiche Jnſel manches Jahr gequelet/ vnd nunmehr elendiglich zerꝛiſſen hat/ entſcheyde: vnnd eine oder die andere/ vielleicht beyde Partheyen nur an den Halßziehe/ wann ich etwan erweiſen werde/ daß hie vnd da verſtoſſen ſeye.
Jedoch/ wann es mir nur nicht zum Vnglimpff wird gedeutet/ da ich jrgend leiſe in einem gefaͤhrlichen Handel trette/ vnd vber die fewrige Aſchen eyle/ will ich auff alles vnnd jedes zuantworten mich verſuchen: theils damit ich dem Herꝛn ein Genuͤgen thue/ vnnd durch ſtillſchweigen vnſerer Kirchen Sach nicht verachte/ zumahl die ewrige ſie mit vnbillichen Argwohn beſchmitzen.
Die erſte Frag kompt mir zum allerleichſten vor: vnd dunckt mich/ der hieruͤber entſtandene Streit koͤnd ohne Muͤhe ſich legen/ wann man den Eyfer ſincken ließ: zumahl derſelb in ewrer Jnſel viel Leuth ſo vberzwerg treibt/ daß ſie mit ſehr verhitzten Gemuͤthern vber dieſem einigen Punct zancken/ als waͤr hierin der Religion Anfang/ Mittel vnnd End gelegen.
Wir aber halten darfuͤr/ es betreffe wenig/ ob die Kirch durch Elteſten oder Biſchoffe regiert werde/ wann es nur fleiſſig vnd trewlich geſchicht.
Hie bezieht er ſich auff Hieronymum/ vnd will beyde Gattungen gleich alt vnnd ohne vnderſcheyd haben/ nach dem das Land vnnd die Leuthe ein belieben darzu tragen.
Den Mißbrauch koͤnde man beſchneiden:
an einem Biſchoff ſey das Elteſten Ampt/ nach der Schrifft: die Hoheit vber andere/ nach Gewonheit der alten Kirchen:
vnd die Herꝛſchafft/ ſo ſich mancher ſelbſt gebe/ vnd kein Recht habe.
Deß erſten moͤge die Kirch nicht entpehrn:
das andere/ erdulten:
das dritte/ gaͤntzlich abſchaffen.
Doch müſte wegen deß Mißbrauchs/ es waͤr dann alle Hoffnung zur Beſſerung verlohren/ der rechte Brauch nicht eben auffgehaben ſeyn.
Die Klag vber die Biſchoffe waͤr ſehr alt/ vnd von jhrer Abſchaffung nichts befindlich: darumb auch Aërius vor ein Ketzer gehalten worden/ weil er ſich von denen gethan/ ſo ein Vnderſcheyd zwiſchen dem Biſchoff vnd Elteſten zumachen angefangen.
Hie ſolte man nicht zu hitzig gehen:
wie dann die Frantzoſen ſo in Engelland zoͤgen/ ſo wohl bey dieſem/ als bey jenem communicierten.
Die andere Frag/ daß man auch in Sachen/ ſo indirectè die Kirch betreffen/ nicht ſolt vor ein glaubige Obrigkeit appellieren/ betrifft Engelland vnd Holland/ da man dennoch zwiſtig iſt.
Hie macht er viel vnderſcheyds/ was lauter Geiſtlich/ oder mit Weltlichem vermiſcht iſt: da bey dem erſten ein Dieng zu dem jnnerlichen Regiment deß Gewiſſens/ ein anders zu der euſſerlichen Verwaltung der Kirchen gereyche.
Bey dem obigen thut der Geiſtliche Richter zuviel/ wann er mit Gefaͤngnuß verfuͤhre: darauß rechtmaͤſſige Vrſachen zur Application entſtuͤnden.
Will doch der Weltlichen Obrigkeit allen Geiſtlichen Gewalt nicht gaͤntzlich abſprechen/ ſondern nennt ſie poteſtatem objectiuam, die mit Kirchlichen Sachen vnd Perſonen/ zum Schutz vnd auffmuntern/ auch zum Zwang vmbgehe.
Ein anders aber ſey die Manier in der Kirchen ſelbſt/ das Wort/ die Sacramenta/ die Cenſur/ vnnd gute Ordnung zufuͤhren: mit ſehr groſſem vnderſcheyd/ ſich auff die Frantzoͤſiſche Kirchen Ordnungen beruffen/ in welchen der hohen Obrigkeit zu Ehren viel Ding verbotten/ oder gehalten wurden.
Bey der dritten Frag bekuͤmmert er ſich vber das Exempel in Engelland/ zumahl Bellarminus zweiffelt/ ob die Wiedertauffer mit jhrem ſchmaͤhen/ oder die Lutheraner mit jhrem ſchmeychlen groͤſſern Schaden thun.
Vnd Stapletonus, Sie geben der Obrigkeit nicht nur was der Obrigkeit ſey/ ſondern auch was Gottes iſt/ weil ſie die Cleriſey derſelben vnderwerffen/ vnd keines wegs geſtatten/ daß man einigerley Weiſe jhnen nach dem Leben ſtehe.
Wie die Engellaͤnder ſelbſt/ in vielen Schrifften dieſen Puncten jederzeit kernhafftig verfochten.
Darnach beweiſt er ſolches auß dem Spruch/ die Geſalbten nicht anzuruͤhren/ den David gegen Saul practiciert haͤtte:
Jtem den Goͤttern nicht zufluchen/ welches Abiſai/ Job vnnd Salomon vom Koͤnig verſtunden.
Jtem vom Geſalbten deß Herꝛn zukuͤſſen.
Jtem auß dem Weiſen/ der abmahnt von Geſellſchafft der Rebellen: den Koͤnig beſchreibt/ daß jhm niemand widerſtehe: vnnd ſolches vmb deß Aids/ vnnd ſeiner vnvmbſchriebenen Macht willen (welchen Spruch der Koͤnig pflegte anzuziehen.)
Jtem auß dem Propheten Jeremia/ der zum Gehorſamb/ vnnd Gebett vor die Babylonier vermahne.
Vnnd damit jhm keiner eine Weltliche Freyheit vnder Chriſto einbilde/ fuͤhrt er Chriſti Wort vnnd Exempel herbey/ deme Petrus vnd Judas/ vnnd Paulus gleichfoͤrmig lehren:
ſo ferꝛn/ daß man auch den vngerechten Koͤnigen zugehorſamen ſchuldig ſey/ nach dem Exempel deß Volcks Gottes/ welches den Befehl Gottes erwartet/ vnd die boͤſe Regenten vor ein ſonderliche Straff erkannt haͤtte.
Vnd helffe gar nichts/ daß man die Staͤnde vorſchuͤtze vnnd außnehme/ weil geſchrieben ſtuͤnde/ einjede Seele ſolt vnderwuͤrffig ſeyn: vnd wuͤrde der Menſchen Hochmuth durch viel Sprüche vnnd Exempel Heiliger Schrifft nicht vergeblich zur Vnderthaͤnigkeit gelencket: welches auch die Heyden auß dem Liecht der Natur erkennet.
Dann ſagt er/ Petri Spruch von der Menſchlichen Ordnung ziehle dahin nicht/ als ob die Koͤnige nur von den Menſchen waͤren/ ſondern daß die Menſchen durch ſie regieret werden.
Darumb ſie auch ein hoͤheres Recht fuͤhreten/ als von Menſchen: vnd wann die Vnderthanen jhr Recht vnnd Macht jhnen vbergeben/ ſtuͤnde daſſelbe hernach nicht mehr bey dem Volck/ nach dem Spruch Valentiniani: daß jhr mich zum Kayſerthumb erhoben/ ſtunde bey euch: daß ich aber auff ewer begehren ein Mitregenten waͤhle/ ſteht nicht bey euch/ ſondern bey mir: euch geziempt/ als Vnderthanen/ friedlich zuleben:
ich als der Kayſer werde ſchon ſehen/ was zuthun ſey.
Darbey die Koͤnige in Engelland noch dieſen Vorzug haͤtten/ daß ſie ſich ſchrieben von Gottes Gnaden.
Er treibt den Aid hoch/ der auch am Koͤnig Saul vnd Zedekias geſtrafft worden/ daß Jeruſalem daruͤber müſſen zerſtoͤrt werden.
Chriſtus ſage wohl von Hand vnnd Fuß abhawen: das Haupt aber werde jederzeit verwahrt.
Der Koͤnig ſey Vatter/ darumb auch GOtt bey dem Abfall/ nur das Weib die Bruͤder vnd Kinder befohlen zuermorden.
David erkenne ſich Sauls Kuecht/ vnnd den Saul vor ſeinen Herꝛn:
ſo wolle Petrus/ man ſolle auch den wunderlichen Herꝛn vnderthaͤnig ſeyn.
Ein Chriſt muͤſſe vngerechter Weiſe leiden/ vnd vergreiffe ſich an dem Herꝛn aller Herꝛn/ wann er deſſelben Geſalbten berühre.
Vnnd ob ſchon die Juͤdaiſche Salbung hie nicht gelte/ ſo gelte doch das Ampt/ zu mahl Cyrus der Geſalbte deß Herꝛn von dem Propheten Eſaia genannt werde/ nicht wegen der euſſerlichen Salbung/ die jhme nicht wiederfahren/ ſondern wegen deß Beruffs von Gott/ vnnd tragenden Ampts/ ſo er mit allen Koͤnigen gemein haͤtte.
Auß welchem Bedencken Gott ſelbſt: vnd auch die vernuͤnfftige Heyden die Regenten Goͤtter nenneten/ als Gottes Ebenbild/ deſſen Verletzung er mit Rach verfolge.
Er treibt hoch/ was Samuel dem Volck Jſrael von deß Koͤnigs Recht vorgehalten/ nicht daß Davids Ehebruch vnnd Mordthat/ oder Ahabs falſches Vrtheil vnd tyranniſche Confiſcation vor Gott gebillicht wuͤrden/ ſondern daß die Koͤnige dergleichen vngeſtrafft thaͤten/ vnnd das Volck in ſolcher Noth kein Huͤlff auff Erden finde/ vnd allein vmb Rettung zu Gottſchreyen muſte.
David haͤtte ſolches erkannt/ wann er beichte/ Gott/ an der allein hab ich geſuͤndigt/ vnnd ſein Jrꝛthumb bekenne/ ob jhm alles zuthun erlaubt waͤre: zumahl alte vnnd newe Kirchenlehrer es dahin deuten/ daß er gemeynt/ er haͤtte vnder ſeinem Volck kein Obern/ der jhn vrtheilen koͤnde: welches er mit deß Rabinen Kimchi Spruch beſtaͤttigt.
Wann auch niemand das Schwerd zufuͤhren Macht habe/ als der Koͤnig/ vnd wem es der Koͤnig anbefehle/ koͤnd daſſelb wider den Koͤnig nicht gefuͤhrt werden: zumahl Trajani Spruch dahin nicht gangen/ weil ſolches auch wider der Rabiner Lehr lauffe/ ein Koͤnig koͤnne ſeiner Wuͤrden nicht erlaſſen werden: gleich wie Pharao jmmerzu hoͤher geweſen als Joſeph/ ſein Statthalter.
Die Schrifft bezeuge vielfaltig/ was vor Gutthaten die Vnderthanen vom Koͤnig erhalten/ vnnd wie derſelb/ ſo viel als zehen tauſend gelte/ darumb man auch zu Gott fuͤr jhn bitten muͤſte: der aber auch gefoͤrchtet werde wegen der Vbelthat.
Sonderlich ſtraffe Gott die Rebellion/ als auch Suetonius ein Heyd bezeuge/ daß deren/ ſo Iulium Cæſarem vmbgebracht/ keiner vber drey Jahr hernach gelebt/ odereines Burgerlichen Tods geſtorben ſey.
So melde Joſephus/ es waͤren die jenige/ ſo den Sanherib erſchlagen/ deßwegen von der Succeſſion ins Elend verſtoſſen/ bey den Armenianern geſtorben: zu geſchweigen deren Exempel/ ſo die H. Schrifft an die Hand legte: ſonderlich vom Achitophel/ Abſalom/ Seba vnnd Simei:
Abner/ Joab vnnd Abjathar.
Jm Koͤnigreich Juda waͤren nur drey Koͤnige/ Joas/ Amaſias vnnd Amon vmbkommen:
aber von halb Judiſch gebornen/ die doch zur Straff waͤren gezogen worden.
Vnd da bey den Minderjahren deß Koͤnigs die Thaͤter vngeſtrafft durch kommen/ ſchreibe doch der Prophet Micha/ die Satt Lachis werde daruͤber leiden muͤſſen.
Jn dem Koͤnigreich Jſrael haͤtte es ſolcher loſen Exempel viel gegeben/ darbey aber die Straff nimmer auſſen blieben/ alſo daß die Gottloſe Koͤnigin Jeſabel den gemeinen Spruch iſts Zimry wohl ergangen/ daß er ſeinen Herꝛn vmbgebracht? zu jhrer Verwahrung vorgeſchuͤtzt haͤtte.
Er weiſet auch auß dem End der Cronickbuͤcher/ vnnd von den Koͤnigen/ auch dem Propheten Hoſea/ daß eben wegen deſſelben Abfalls ſo viel Vngluͤck im Land geweſen/ vnd das Volck vom Angeſicht deß Herꝛn ſey verworffen worden.
Vnnd helffe nicht/ daß allhie Gottes Raht vnnd Wille vorgeſchuͤtzt werde/ wann derſelbe eine Suͤnd durch die andere ſtraffe/ in deme Salomon zwar geſuͤndigt/ Jeroboam aber die Rebellion angefangen/ vnd das Volck ſich vom Hauſe David abgeriſſen haͤtte.
Alſo ſehe man/ daß das Koͤnigreich Juda ſchier doppele Zeit gegen dem Jſraelitiſchen geſtanden/ vnnd nicht ſo viel Koͤnige gehabt/ welche viele Veraͤnderungen Salomon der Suͤnden deß Volcks zulege.
Vmb ſolcher Trew willen auch Juda auß der Babyloniſchen Gefaͤngnuß wieder nach Hauß/ vnd zum Regiment kommen/ da Jſrael die Religion geaͤndert/ in ſeinem Blut ſo offt gebadet/ in ewige Dienſtbarkeit gerahten/ vnd an dem Meſſiæ/ auch nach der fuͤlle der Heyden/ kein Theil habe/ zumahl Paulus durch das Wort Jſrael die Juden vnd rechte Bekenner verſtehe.
Er meynt/ Saul waͤr zweymahl vngehorſam geweſen/ haͤtte die Prieſterſtatt zu Nob mit dem Schwerdt wieder die Gerechtigkeit zerſtoͤrt: dem David ſein Eheweib genommen/ vnnd einem andern geben/ vnnd jhn ſelbſt mit Krieg verfolgt.
Aber David/ voll deß H. Geiſtes/ haͤttejhn nie vor Gericht geladen/ deſſen er/ oder kein ander/ als der verordnete vnd geſalbte Koͤnig/ nach der Engellaͤnder Meynung/ den rechten Fug gehabt: darvon er aber ſo ferꝛn geweſen/ daß er den Tyrannen in ſeiner Hand gehabt/ vnnd mit jhm verfahren koͤnnen/ wie Macrinus mit Caracalla, auch ſich erinnern moͤgen/ daß Gott jhm verheiſſen/ Er wolte jhm ſeine Feinde in die Haͤnde geben/ darzu jhn auch ſeine Kriegsoberſten verꝛeytzten/ die Hand nicht wollen an den Geſalbten deß Herꝛn legen ſondern die Rache Gott laſſen.
Vnd gelte hie nicht/ ob David/ als ein guter Politicus, hiedurch ſein eygen Leben wollen ſeinen Vnderthanen deſto thewrer machen:
weil er von dem Herꝛn vnd hochſten Gott/ auch ſeinem Gewiſſen redet: zumahl auch die Talmudiſten meynen/ David haͤtte eben deßwegen in ſeinen eygenen Kleydern bey hohem Alter nicht koͤnnen warm werden/ zur Straff daß er den Zipffel von deß Koͤnigs Rock/ wiewohl zum Zeugnuß ſeines vnderthaͤnigen Gemuͤths allein abgeſchnitten/ vnnd dadurch den Koͤnig verſchimpfft haͤtte.
Alſo haͤtte er den Amalekiter geſtrafft/ daß er/ nach eygener Außſag/ ſein Hand an den Koͤnig doͤrffen legen/ der jhn doch darzu gebetten vnnd genoͤthigt gehabt: wie dann David wegen Nabals geſchwinden End ſich gefrewt/ aber vber deß Koͤnigs Sauls todt leyd getragen/ vnnd denen zu Jabes wegen der Trew an deß Koͤnigs Coͤrper erwieſen/ Privilegium zugeſagt.
David haͤtte ſich zwar groͤblich verſuͤndigt an deß Vriæ Weib vnnd Leben:
Salomon waͤr in den fleiſchlichen Luͤſten jmmer fortgefahren/ weil er im Hohen Lied (welches Buch er im geſtandenen Alter geſchrieben/ vnnd nicht ſo gar lang vor ſeinem End/ wie er ſelbſten darinnen genugſamb andeutet) nur von ſechzig Koͤniginen/ vnnd von achzig Kebs Weibern Meldung thaͤte/ da doch bey ſeinem Ende von ſiebenhundert Kebs-Weibern zuleſen.
Joram haͤtte ſeine Bruͤder/ vnnd die fuͤrnembſten am Hoff hiengerichtet:
Joas den Prieſter Zachariam/ der wider die Abgoͤtterey geprediget/ zu todt ſteinigen: vnnd Joachin den Propheten Vrian auß Egypten bringen/ vnnd enthaupten: vnnd Ozias ſich vom opffern nicht abmahnen laſſen.
Achas ſeine Soͤhne dem Moloch geopffert/ vnd allenthalben Heydniſche Altar gebawet.
Manaſſe die ſtumme Suͤnden vnnd Weychlinge in den Tempel geſetzt/ die Wahrſager vmb ſich gehabt/ die gantze Statt mit Blut angefuͤllet/ den Propheten Eſaiam mit einer Seeg in zwey geſchnitten: vnd in Summa alle Koͤnige vom Geſchlecht David/ fuͤnffe außgenommen/ waͤren Goͤtzendiener geweſen: gleich wie die Koͤnige Jſrael alle ohne vnderſcheyd den gülden Kaͤlbern zu Dan vnd Bethel geraͤuchert/ den Teuffelsprieſtern angehangen/ dem Belo von Tyr ein Capell in Samariẽ gebawt/ demſelben 450. Prieſter gehalten/ vnd die Propheten verfolgt/ den Beelzebub Rahts gefragt/ die Schwangere Weiber geſpalten/ vnnd das Koͤnigreich mit Vngerechtigkeit vnnd Blutvergieſſen angetretten vnnd verwaltet.
Dannoch haͤtte der groſſe Raht ſie nicht vervrtheilt/ ſo finden ſich auch keine Propheten/ die auß Gottes Befehl denſelben Richtern jhre Saumſeligkeit oder vnzeitige Forcht vorgehalten/ oder ſie/ die Koͤnige abzuſetzen/ vnnd zuenthaupten angetrieben haͤtten:
da ſie hiengegen den Mord an den allergottloſeſten Koͤnigen begangen nicht vngeſtrafft gelaſſen.
Hie will er die Zeit mit der Meynung der alten Kirchen Lehrer nicht zubringen/ ſondern erzehlt ein Kirchengeſatz/ in Anno 633. auff dem vierden Concilio zu Toledo in Spanien gemacht/ mit der Gelegenheit/ alſo: Vnder den Gothen in Spanien/ als einem vngezaumten vnnd Arꝛianiſchen Volck/ war es ſelbiger Zeit vblich/ die Koͤnige abzuſetzen vnnd vmbzubringen.
Wie dann Anno 416 Koͤnig Ataulff zu Barcellona vnder kurtzweiligem Geſpraͤch/ von Wernulffen erſchlagen/ vnnd deſſen Nachfahr Siegreich von ſeinen Hoffdienern ermordet worden.
Alſo vberfielen Anno 452. den krancken Thorißmunden vnder der Aderlaß ſeine Bruͤder Dieterich vnd Friederich: die jhn/ wie faſt er ſich mit dem freyen Arm/ mit deß Barbierers ergriffenen Flithen eingute weil gewehret/ durch viel Wunden auff den Boden gelegt.
Eurich erſchlug ſeinen Bruder Dieterich/ Anno 466. vnd macht ſich ſelbſt zum Koͤnig.
Als Geſelich Anno 510. eine Schlacht wieder Gundbalden/ der Burgunder Koͤnig verlohren/ nahm jhm Dieterich das Regiment/ vnd deſſelben Oberſt Ebban nach zweyen Jahren das Leben.
Wie es auch Koͤnig Amaltichen Anno 521. ergangen/ als er von den Francken bey Narbonna geſchlagen/ nach Barcellona ſich ſalvieren wolte.
Einer/ ſo ſich Sinnloß ſtellete/ gab Koͤnig Theudis Anno 542. ein toͤdliche Wund/ vnd wurd nicht geſtrafft/ weil der Koͤnig jhm das ſelbſt Leben ſchenckete/ vñ erinnerte/ das haͤtte er an ſeinem Fuͤrſten laͤngſt verſchuldet.
Deſſen Sohn Theudiſclum ſtrangulierten die Reichs Fuͤrſten Anno 544.
Als Anno 553. Athanagild nach der Kron ſtund/ vnnd den Koͤnig Agilaw bey Sevilien geſchlagen hatte/ damals forchteten die Gothen der Roͤmer Einfall/ ſchlugen den Agilaw bey Meridia la grande todt/ vnnd machten den Athanagild zum Koͤnig.
Anno 604. vertrieb Witterich Liuben/ Recaredi Sohn/ ein feinen jungen Fuͤrſten/ ſtuͤmmelt jhm die rechte Hand/ biß er jhn endlich gar vmbbrachte: wurd aber nach ſechs Jahren bey einem Banquet auch erſchlagen.
Anno 624. wurd dem fuͤrtrefflichen Koͤnig Siſebuth vergeben: wie nun ſein Sohn Recared im ſiebenden Monat hernach verſtorben/ folgt jhm Suintilla im Regiment.
Weil ſich nun die Gothen ſeiner ſchaͤmeten/ lieſſen ſie geſchehen/ daß Koͤnig Dagobert der Franck/ jhn abgeſetzt/ vnnd Siſenanden auff den Thron brachte.
Jm dritten Jahr dieſes Koͤnigs Siſenand wurd zu Toledo ein Concilium/ von ſiebenzig Biſchoffen/ auß gantz Spanien/ vnnd dem Narbonniſchen Gallien/ vnder Jſidori von Sevilien Direction gehalten/ vnd die Gothiſche Wahnſinnigkeit zubezaͤumen dieſes Kirchengeſatz gemacht/ deſſen Eingang alſo lautet:
Nach abgefaſter Ordnung wegen der Geiſtlichen Perſonen/ vnnd etlicher Leuthe Zucht/ haben wir Prieſter alle vns vorgenommen/ das letzte Biſchoffliche Decret vnder Gottes Gericht/ vnſere Koͤnige zuſtaͤrcken/ vnnd die Gothiſche Nation zuſtabiliren/ auß zulaſſen.
Dann viel Voͤlcker/ wie man ſagt/ ſo gar Meynaidig ſind/ daß ſie die Trew/ ſo ſie durch aidliche Pflicht jhrem Koͤnig gelobet/ zuhalten vergeſſen/ vnnd mit dem Mund ſich deß gethanen Aids annehmen/ in dem ſie im Sinn den Gottloſen Meynaid hinderhalten.
Dann ſie ſchweren jhren Koͤnigen/ vnd brechen die Pflicht/ ſo ſie gelobet: vnnd ſchewen ſich nicht vor Gottesbuch/ in welchem der Fluch/ vnd viel angedrohete ſtraffen vber die jenige gefuͤhret werden/ welche im Namen Gottes luͤgenhafftig ſchweren.
Was werden aber ſolche Voͤlcker vor Hoffnung wider jhre Feinde zuſtreiten haben?
was werden jhn andere Voͤlcker zum Frieden glauben koͤnnen? was vor Buͤndnuß werden ſie nicht brechen?
was werden ſie den Feinden vor Glauben halten/ wann ſie auch jhren eygenen Koͤnigen die geleyſtete Pflicht nicht thun? dann wer iſt ſo vnſinnig/ daß er jhm mit eygener Fauſt den Kopff abſchneide?
Solche Leuth/ wie bekannt/ vergeſſen jhrer eygenen Seeligkeit/ nehmen jhnen mit eygener Hand das Leben/ wann ſie jhren Gewalt wider ſich ſelbſt vnd jhre Koͤnige fuͤhren.
Wann nun der Herꝛ ſelbſt ſpricht/ ruͤhret meine Geſalbten nicht an/ vnd David ſagt/ wer wolte ſeine Hand wider den Geſalbten deß Herꝛn außſtrecken/ vnnd vnſchuldig ſeyn? foͤrchten ſie ſich nicht ein Meynaid zubegehen/ vnd die Koͤnige zuermorden.
Den Feinden pflegt man ſonſten etwas zu zuſagen/ vnnd zuhalten:
ſo dann nun Trew im Krieg gültig iſt/ wie viel mehr ſoll man dann Trew bey den ſeinigen leyſten?
dann es iſt ein Gottslaͤſterung/ wann die Voͤlcker jhrer Koͤnigen Wort ſchwaͤchen/ weil das Verbrechen nicht nur ſie/ ſondern auch Gott beruͤhrt/ in deſſen Namen die Zuſag geſchehen.
Dannenhero auch kommen/ daß Gottes Zorn ſo viel Koͤnigreiche verkehrt/ auff daß deß einen Gottloſe Trew vnd Sitten durch das andere geſtrafft werde.
Vnnd bald hernach: wann wir dann dem Zorn Gottes entgehen wollen/ vnnd ſeinen Eyfer zur Guͤte zubewegen begehren/ muͤſſen wir den Gottesdienſt vnd ſeine Forcht beobachten/ vnnd vnſern Fuͤrſten Trew vnd Pflicht halten.
Es ſoll vnder vns ſich nicht finden: wie bey andern Voͤlckern/ ein Gottloſe Spitzfindigkeit zur Vntrew/ kein Meynaid eines tuͤckiſchen Sinnes/ kein Grewel der gebrochenen Pflicht/ vnd kein abſchewliche Verbuͤndnuß zur Rebellion.
Niemand ſoll vnder vns vermeſſener Weiſe das Koͤnigreich anfallen/ keiner ſoll die Buͤrger gegen einander auffruͤtſchen/ keinem ſoll deß Koͤnigs todt in Sinn kommen/ ꝛc. Vnd wann dieſe Vermahnung vnſern Sinn nicht beſſert/ vnd vnſer Hertz nicht zur gemeinen Wolfahrt lencket/ ſo laß dir dieſen vnſern Spruch ankuͤndigen: wer nun vnder vns/ oder einigen Voͤlckern in gantz Spanien/ durch einigerley Meuterey oder Eyfer/ den Aid ſeiner Pflicht/ welchen er vor das Vatterland/ vnd der Gothiſchen Nation Regiment/ oder Erhaltung der Koͤniglichen Wohlfarth gelobet/ brechen/ oder dem Koͤnig den Todtanthun/ oder jhn deß Koͤniglichen Gewalts entſetzen/ oder auß tyranniſcher Vermeſſenheit die Koͤnigliche Hoheit ſelbſt an ſich reiſſen wuͤrde/ der ſey ein Fluch/ vor dem Angeſicht Gottes/ vnd der Engeln/ vnd hiemit von der Catholiſchen Kirchen/ die er durch Meynaid verunehret/ außgeſchloſſen/ vnd von allen Chriſtlichen Verſamblungen entfrembdet: kein Theil habe er mit den Gerechten/ ſondern ſey mit dem Teuffel vnnd ſeinen Engeln/ zu ewiger Pein mit allen denen/ ſo gleiche Meuterey treiben/ verdampt.
Da ſie nun dieſen Fluch vor der gantzen Cleriſey/ vnnd allem Volck zum dritten mahl mit erhobener Stim verkuͤndigt/ hat die gantze Cleriſey/ vnnd alles Volck geantwort: wer wider dieſe ewre Verordnung wird thun doͤrffen/ ſey Anathema Maranatha, das iſt/ verflucht bey der Zukunfft deß Herꝛn/ vnnd habe ſein Theil neben ſeinem Anhang mit Juda dem Verꝛaͤhter/ Amen.
Vnd iſt dieſe Kirchen Ordnung bey allen Gothiſchen Voͤlckern in Spanien folgender Zeit ſo ſteiff gehalten worden/ daß ſie keinen Koͤnig mehr abgeſetzt/ weniger vmbbracht haben/ auſſerhalb deß einigen Vnmenſchen Wititzen.
Nach dieſen gefuͤhrten Gruͤnden gibt er ferꝛnern Raht/ ob gleich dem Volck dieſer Gewalt gebuͤhrte/ waͤre doch ein ſolches Mittel/ wider ein boͤſen Koͤnig vielleicht ſchaͤdlicher: zumahl Chriſtus befohlen/ man ſolte das Vnkraut mit dem Waitzen laſſen auffwachſen/ wie auch David auß Forcht eines Auffſtands dem Joab ſchonen wollen/ damit viel vnſchuldig Blut vnvergoſſen bliebe.
Hie wolt er von deß Koͤnigs Perſon ſprechen/ daß derſelb biß dahin vnſtraͤfflich gelebt/ bey erworbenem Sieg ſich gemaͤſſigt/ als ein guter Chriſt mit Anruffung Gottes/ vnd nach gethaner Vorbit vor ſeine Feinde geſtorben/ auch ſeine letzte Gedancken ſehr beweglich abgefaſt vnnd hinderlaſſen: befihlt es aber andern/ dem die Engellaͤndiſche Haͤndel beſſer bekannt waͤren/ vnnd ſucht die Preßbiterianer ſchoͤn zumachen: dieſelben moͤchten nun nicht allerdings ohne Suͤnd hierbey ſeyn: haͤtten dannoch dem Koͤnig nie nach dem Leben getrachtet/ ſondern dieſem gewaltigen Strom nach vermoͤgen widerſtanden: in deme das Kriegs Volck einen vnnd andern auß dem Parlament geſchafft/ an der Zahl/ vber anderthalb hundert: ſo gar/ daß auch kein einiger Preßbiterianer vnder denſelben Blutsrichtern zufinden.
Welches die Antwort an Cooke/ die ein Koͤnigiſcher geſtelt/ ſelbſt bekennet mit dieſen Worten:
Dz ich von den Preßbiterianern nichts ſage/ deren wenig/ wann je einer auß jhnen/ in deß Koͤnigstodt conſpirieret: ſind die vbrige nicht Widertaͤuffer/ Jndependenten vnnd Sectierer geweſen?
Alſo daß Prynn auß ſeiner Verhafftung an das Parlament nach folgende wichtige Gruͤnde geſchrieben/ vnd ſie dadurch erinnert/ von jhrem vnbillichen Vorhaben abzuſtehen.
1. Weil vermoͤg der Land Geſatz/ die Majeſtaͤt verletze/ wer nur gedencke den Koͤnig/ oder deſſen aͤltern Sohn abzuſetzen.
2. Weil ſie vor Antrettung deß Parlaments den Aid gethan/ daß ſie dieſen Carln vor den rechtmaͤſſigen Koͤnig in Engelland erkennen/ den auch niemand abſetzen moͤge.
3. Weil ſie bey fitzendem Parlament wohl hundert mahl geſchworen/ ſie wolten jhm Trew ſeyn/ vnnd vor ſeine Majeſtaͤt Gut vnnd Blut/ das Leben ſelbſt anwenden.
4. Weil ſie nimmermehr geſtehen wollen/ daß jhr Armee zu ſolchem end fechte/ das jhnen nimmer waͤr in Sinn kommen.
Zumahl dieſelbe zur Beſchuͤtzung der Koͤniglichen Perſon dienete.
5. Weil ſie ſich jhrer Majeſtaͤt Perſon zuverthaͤidigen/ bey dem Bund der dreyen Koͤnigreichen/ zu Verluſt jhres Lebens vnnd aller Wohlfahrt ſo hoͤchlich verpflichtet haͤtten.
6. Weil in beyden Koͤnigreichen Juda vnnd Jſrael kein Exempel zufinden/ daß der groſſe Raht oder das Volck einigen abgeſetzt/ weniger getoͤdet haͤtte:
Zumahl auch den Jſraeliten jhr Abfall vom Hauß David ſehr vbel gelungen: deßwegen im alten vnd newen Teſtament die Pflicht vnnd der Gehorſamb gegen den Koͤnigen ſo hoch werde anbefohlen.
7. Weil das Parlament vnder dem Gewalt der Waffen vndertruckt/ vnnd geſtimmelt/ kein recht Parlament iſt/ vnnd demnach von ſo hochwichtigen Sachen nicht vrtheilen koͤnnen.
8. Weil dadurch die reformirte Religion/ die biß dahin ſich mit Abſetzung oder Mord einiges Fuͤrſten/ weniger einiges Proteſtierenden Koͤnigs/ als dieſer waͤre/ eines maͤſſigen eingezogenen Lebens/ vnnd zur Tyranney nicht geneygten Gemuͤths/ nimmer beſudelt/ geſchaͤndet wurde.
9. Weil Schottland vnd Jrꝛland nicht weniger recht an dem Koͤnig haͤtten/ als Engelland: die Schotten jhn auch mit dieſer Bedingung vbergeben haͤtten/ daß ſeiner Perſon kein Gewalt geſchehe.
10. Weil in den Geſchichten deß Koͤnigreichs kein Exempel dergleichen zufinden.
Dergleichen Schrifft haͤtte Dr. Granden auch laſſen vortragen/ mit Erinnerung/ deß Koͤnigs ſchmaͤhliche Verhafftung koͤndt wohl vor eine Buß auffgenommen werden.
Vnnd nicht nur dieſer Doctor vor ſich allein/ ſondern noch vierzig ſieben Preßbiterianer Prediger auß der Claß Londen/ welche das Kriegs- Volck hart anfahren/ daß es dem Koͤnig vnd dem Parlament Gewalt anlege/ welches wider Gott vnnd jhren offt wiederholten Aid lieffe/ mit Ankuͤndung der Gerichten Gottes/ im Namen aller Rechtglaubigen Lehrer.
Sie ſolten ſich deß erhaltenen Siegs nicht vberheben/ wann Gott jhnen wider ſein Wort zuthun nachgebe.
Vnnd dieſe Lehr haͤtten ſie auß Gottes Wort gefaſt/ wuͤrden ſich auch durch keine Bedrohung darvon laſſen abwenden.
Es haͤtten die Hollaͤndiſche Geſandten/ vnd die Schottiſche Abgeordnete jhr beſtes gethan/ mit vielfaltigem erinnern vnnd abmahnen:
da aber nichts helffen wollen/ waͤren die Hollaͤnder abgezogen/ damit jhre Gegenwart ein ſolche Mißhandlung nicht billichte: die Schotten aber den newen Koͤnig ſchrifftlich begruͤſt/ vnnd jhm allen Gehorſam angebotten.
Welches jhre Schreiben auß dem Parlament/ vnnd auß dem National Synodo bezeugeten.
Auch haͤtten die fuͤrnembſte Pfarꝛer in Franckreich diß Vbel auff den Cantzeln/ vnd in Schrifften einmüthiglich/ als dem Wort Gottes zuwider/ verworffen/ vnnd von jhren Gemeinden ferꝛn gethan: deren einer dieſe Wort gebrauchet/ es waͤr nach dem Todt Chriſti am Creutz auff der gantzen Welt kein grewlicher Laſter begangen: der gantze Erdkreiß erzittere daruͤber/ vnnd alle Frommen wuͤrden Leyd daruͤber biß an das End der Welt zutragen beweget.
Von Genff auß/ vnnd von allen Enden/ haͤtte man geſucht dieſen grewlichen Streich abzuwenden.
Alſo daß man den Reformierten in Franckreich dergleichen beyzumeſſen noch nie keine Vrſach/ auch nicht zum Argwohn/ finden moͤgen: mit Wunſch vnnd Beſchluß/ daß Gott die Jnſel wieder zu recht bringe.
Sonſten pflegt jederman einem vngluͤcklichen Menſchen die vhralte vnd newe Schulden auffzubuͤrden: wie auch allhie geſchehen/ daß man zuruͤck gedacht/ ob Jacobus VI. eben Henrici Stuarti von Darley: oder vielleicht deß Muſicanten Davids Rieſen: oder Graff Jacob Hepturn von Botweil Sohn waͤre/ weil die Kinder in Schottland von der Koͤnigin Maria in Schottland vnreinem Leben zuſingen vnd zuſagen haͤtten: vnd Gott allhie wollen heymſuchen vnd ſtraffen.
Der 16. Diſcurß.
Wie der Fluch auff alle Koͤnige in Engelland kommen/ auch gewuͤrcket.
Wie Engelland wieder vereynigt/ aber Koͤnigin Maria Stuart gekoͤpfft worden.
Was Plato von Fluͤchen/ ſo durch Eltern geſchehen halte.
Von dem Geſicht im Spiegel: von einem alten Verß/ vnnd den letzten Koͤnigen in Engelland: auch einem Frantzoͤſiſchem Geſichte.
Von noch dreyen Executionen in Engelland.
DEr Menſchen Gedancken ſind wunderlich verkehrt nach jhrem Verſtand vnd nach den herꝛſchenden Paſſionen: alſo meyne jener/ die Teutſche Fürſten/ ſo von der Catholiſchen Religionabgefallen/ haͤtten zwar gemeynt/ durch die eingezogene Guͤter ſich zubereichen/ waͤren aber von ſelbiger Zeit gantz verarmet.
Ein ander meynte/ der Hollaͤnder Abfall vom Hauß Spanien haͤtte ſie viel Bluts gekoſtet/ vnnd waͤren alle die den Abfall befoͤrdert/ oder ein belieben daran gehabt/ in ſtaͤter Forcht geſtorben/ auch vnder dem Kriegsbraſt vergangen/ als haͤtten ſie nur vor jhre Nachkoͤmlinge gearbeitet: gleich wie die ſechsmahl hundert tauſendt ſtreitbare Mann deß Volcks Jſrael/ ſo auß Egypten giengen/ ſich in der Wuͤſten an dem Herꝛn jhrem Erloͤſer verſuͤndigt/ daß deren vber ein par in das gelobte Land nicht moͤgen eingehen/ als Joſua vnnd Caleb: zumahl auch Aaron vnd Moſes nicht hienein kommen.
Darumb erinnern wir vns/ was Eſtienne Paſquier en ſes recherches de la France, im ſechszehenden Buch/ am vier vnnd zwantzigſten Capitel/ von dem Engellaͤndiſchen Vnweſen vorlaͤngſt geſchrieben/ vnnd ſetzen es dem guͤnſtigen Leſer von Wort zu Wort allhero:
Ob ich ſchon durch den Diſcurß/ ſo ich hie zuthun vermeine/ vber die Graͤntzen auß Franckreich lauffe:
ſo befihlt mir doch das Exempel/ ſo ich droben erzehlt/ daß ich erweiſe/ wie Gott dem Koͤnig Henrico/ deſſen ich erſt Meldung gethan/ wegen ſeiner Gottſeligkeit gegen ſeinem Vatter/ ein lange Anzahl vnnd Nachfolge an Succeſſorn von ſeinem Leib bey dem Koͤnigreich Engelland verliehen: auch hiengegen gewolt hat/ daß wegen deß Fehlers/ ſo er bey ſeinem Heuraht begangen/ ſeine Nachkoͤmlinge vnnd Erben mit jmmerwehrender Vneinigkeit vnd vielem Vngluͤck wieder einander geplagt wuͤrden.
Darumb ſoll dieſes nur ein kurtzer Außzug ſeyn auß der groſſen Engellaͤndiſchen Hiſtori/ nach Henrico I. Wilhelmen deß Baſtarts Sohn/ biß auff der jetzigen Koͤnigin Eliſabeth Regierung/ welches doch Franckreich auch vmb etwas betreffen wird.
Nun dieſe Geſchichten von Anfang biß zum End zubringen/ muͤſſen wir vernehmen/ daß Henricus I. ſeinem Bruder Robert/ der ſolbiger Zeit ſich im gelobten Land/ die Statt Jeruſalem zuerobern/ enthielte/ das Koͤnigreich Engelland abgewonnen: vnd an Mechteln/ Koͤnigs Edgarn in Schottland Schweſter/ ſo laͤngſt zuvor in ein Cloſter gegangen/ vnd ein geſchleyerte Nonn war/ zuheurahten Luſt bekommen/ deſſen er ſie verſtaͤndigen/ vnnd zum oͤfftern/ ohne nachlaſſen/ erſuchen thaͤte.
Wie aber dieſe andaͤchtige Princeſſin in veſtem Vorſatz jhres Geluͤbds verharꝛete/ konde er ſein Begehren gar nicht erlangen/ biß daß Koͤnig Edgar/ auß Forcht ſeiner Vngeſtimmigkeit/ ſich genoͤthigt befunden/ ſeine Schweſter zu deſſelben Willen zubereden:
weil ſie nun ſahe/ daß ſie gezwungen ward/ thaͤt ſie ein Gebett zu Gott/ daß die Poſteritaͤt/ ſo von jhnen beyden kommen moͤcht/ in ewigem Zanck lebete.
Daß nun der Eltern Fluch jhren nach druck haben/ lehrt vns gegenwertiges Exempel/ zumahl die Verfluchung dieſer Mechteln nicht nur biß auff das dritte vnnd vierdte Glied/ ſondern biß auff vnſere Zeiten/ ſich erſtreckt hat: alſo daß folgender Zeit kein Koͤnig in Engelland regiert/ der vmb ſicherer Regierung willen nicht gezwungen oder vervrſacht waͤre worden/ entweder ſeine Bruͤder/ oder nechſte Blutsfreund vmbzubringen/ zum wenigſten auff eine Zeitlang inheymiſche Empoͤrungen verſucht haͤtte.
Welche Haͤndel ich mir zuerzehlen belieben laſſe/ ob ſchon mehr Grauſen vnnd Schrecken/ als Wohlgefallen darbey zugewarten.
So iſt nun zum allererſten gewiß/ daß durch Koͤnigs Henrici I. todt/ das Koͤnigreich ſeiner einigen Tochter Mechteln/ welche Graff Gottfried von Anjon zur Ehe hatte genommen/ anheim gefallen.
Dannoch vnderfing ſich Graff Stephan von Boulogne, weil er deß Graffen von Bloys/ vnnd Adelen (deren Vatter vnder mehr Kindern Wilhelm der Baſtart vnd Henrici I. Vatter geweſen) Sohn war/ der Kron/ vnnd nahm das Land mit Gewalt ein.
Dieſelben Kriege/ ſo zwiſchen Anjou vnd Engelland deß wegen gefuͤhrt worden/ nach der laͤnge zuerzehlen/ erfordert ein weitern Zettel vnnd Vmbſchweiff/ als ich mir vor dißmahl nicht vorgenommen.
So viel wurd endlich verglichen/ daß Stephan/ ſo lang er lebte/ Koͤnig vber gantz Engelland erkannt wurde: deſſen Nutzbarkeit vnd Eygenthumb nach ſeinem abſterben in der Perſon Henrici II. der Mechteln Sohn beveſtigte.
Vnnd ſchiene das Gluͤck wolte dieſem jungen Printzen allerdingswohl/ weil er von ſeiner Fraw Mutter das groſſe Koͤnigreich Engelland/ zugleich auch das Hertzogthumb Normandey vom Vatter her/ die Landſchafften/ Maine, Anjou vnnd Touraine; von ſeinem Weib her/ gantz Guyenne vnnd Poitu beſeſſen.
Dannoch gedachte das Gluͤck zu ruͤck an den Fluch ſeiner Großmutter/ der erſten Mechteln/ vnd wolt jhn nicht im Frieden laſſen/ ſondern erweckt ſein eygene Kinder wider jhn/ alſo daß der erſtgeborne Henricus/ noch bey ſeinem Leben zum Koͤnig gekroͤnt ward/ vnnd dannenhero dem Vatter die Kron gar zunehmen gedachte/ vnder dieſem Vorwand/ als haͤtte der Vatter bey derletzten Kroͤnung ſich aller Verwaltung vber das Koͤnigreich gegen jhm begeben.
Es brach zu einem Krieg auß/ welcher nicht ehe verloſchen/ biß gedachter junge Koͤnig Henrich verſtorben: welcher geſtalt Reichart/ nach ſeines Vattern vnnd aͤltern Bruders todt/ zu der Kron iſt kommen: wie er nun meynte/ ſeine Laͤnder ſtuͤnden in guter Verſicherung/ macht er ſich mit Koͤnig Philippo auß Franckreich/ zugenannt der Mehrer deß Reichs auff die Fahrt nach Jeruſalem/ vnnd wurd in der widerkehr von einem Hertzogen in Oeſterꝛeich ein lange Zeit gefaͤnglich angehalten/ Dannenher ſein Bruder Johan anlaß genommen jhm tauſenderley Haͤndel zumachen/ vnnd viel Verdruß anzuthun.
Darumb dann Koͤnig Reichart nach ſeiner Anheymkunfft/ kurtz vor ſeinem Ende/ Hertzog Arturum in Britannien/ zu einem voͤlligen Erben aller ſeiner Guͤter vnnd Verlaſſenſchafft eingeſetzt/ darauß ſehr groſſer Streit erwachſen.
Dann als die Engellaͤnder den Printzen Johan zum Koͤnig machten/ vnnd hiengegen die im Land Anjou, Touraine vnnd Maine dem Arturo anhiengen/ hatte Koͤnig Johan tauſend Haͤndel/ welche auch ſo bald nicht waͤren verloſchen/ wann nicht Arturus in ein elendig Vngluͤck gefallen/ vnd in einem Treffen gefangen/ ja durch Koͤnig Johannſen Verꝛaͤhterey waͤr vmbkommen.
Neben dieſen Strittigkeiten/ kan ich auch nach einander andeuten/ daß viel Fuͤrſten vnd Herꝛn/ bey abnehmender Regierung Koͤnig Johannſen/ von jhm abgefallen/ vnnd Koͤnig Ludwigen in Franckreich/ deß Ludovici IX. oder deß Heiligen Vatter/ vmb Hülffangeruffen/ daß er das voͤllige Recht vber das Koͤnigreich moͤcht einnehmen.
Vnnd ob ſchon daſſelbe Vorhaben nicht werckſtellig gemacht worden/ weil der elendige Koͤnig Johan bald vnnd vnverſehens geſtorben: kondte auch ſein Sohn Henricus III. das Volck ohn Auffſtand nicht regieren/ welches den Reichart zum Haupt auffgeworffen/ vnnd nach Leotin gezogen/ etliche Zeit hernach entſtund ein ander Auffruhr/ da wurd er mit ſeinem Sohn Edwart gefangen.
Wahr/ daß dieſer Edwart hernach zur Regierung kommen/ vnnd ſein Leben ziemlich glücklich geführet: aber hiengegen wurd Edwart II. ſein Sohn mit vnendlicher Muͤhſeligkeit geplagt/ derentwegen er vielen ſeiner nechſten Blutsfreunden/ namentlich Graff Thomaſen von Lanklaſter/ der Æmondi/ ſeines Vatters Edwarts I. Bruders Sohn war/ die Koͤpff herunder ſchlagen.
Empfand aber mit der Zeit ſo wiederwertigen Wind/ daß ſein eygen Gemahlin/ Jſabell auß Franckreich/ vnd Edwart III. ſein Sohn jhn vom Koͤnigreich ſtieſſen/ vnd all ſeine geheymbſte an den liechten Galgen knipffeten/ jhn aber in ein enges Gefaͤngnuß ſetzeten/ in welchem er durch angeſtellte Leuth ſein Leben elendiglich geendet.
Zwar/ dieſer Edwart III. fuͤhrte die Verwaltung ſeines Koͤnigreich/ als deß Gluͤcks werther Freund/ nach ſolcher Zeit weißlich genug: konde ſich dannoch nicht enthalten/ ſeine Haͤnde mit gedachtem Aimonds/ ſeines Groß Vettern Blut zubefudeln/ nach dem er jhm durch ſchlechten Beweiß Schuld geben/ als haͤtte er wider jhn/ ſeinem juͤngern Bruder Edwart zum beſten/ ein heymlichen Bund gemacht.
Vnnd ob ſchon wegen ſeiner Kriegstugenden/ das Gluͤck jhm bey Leben keine Auffruhr vnder den Vnderthanen/ oder durch die Printzen ſeines Gebluͤts erweckt/ ſondern hiengegen in allen Dingen Gunſt erwieſen:
ſo vnderließ es doch nicht/ nach ſeinem Abſterben bey ſeinen Succeſſorn/ den gewaltſamen Tod beydes ſeines Vatters/ vnd ſeines Vettern/ als Vatters Bruͤdern/ theur genug zuſchaͤtzen/ vnnd bezahlt zunehmen:
darumb daß bey dieſes Edwards Kindern die Spaltung deß Hauſes Lanklaſter vnnd Yorck/ vnder den Wapen vnnd Fahnen der rothen Roſen/ ſo dem Hauß Yorck zugelegt ward/ ſich begeben.
Jch ſage von dieſer Spaltung/ weil ſie ſchier nahe den gaͤntzlichen vnnd allgemeinen Vndergang deß Koͤnigreichs Engelland hat vervrſacht/ wie bey denen zuſehen iſt/ welche dieſe Hiſtorien zu dem rechten Werck jhrer Feder erkohren haben.
Auff daß ich aber dennoch von meinem Reichart nicht außſetze/ ſo iſt zuwiſſen/ daß/ nach dem er dem Vatter Edwart in dem Regiment nachfolgt/ er vber tauſenderley vnertraͤglichen Schimpff von ſeinem Volck/ wegen ſeiner geůbten Preſſuren/ erlitten:
aber auch hiemit nicht vergnuͤgt/ damit er ja nicht auß der Art ſchluͤge/ ſeines Vattern Bruder/ Hertzog Thomaſen von Gloceſter/ fangen/ vnnd hernach im Gefaͤngnus hencken:
Graff Henrichen von Erby/ Graff Johannſen von Lanklaſter/ ſeines Vatters Brudern Sohn/ auß dem Land verbannen laſſen: welcher ſich auß noth muͤſſen nach Franckreich begeben/ vnnd etliche Jahr daſelbſt zubringen/ biß er heymlicher Weiſe von den Buͤrgern zu Londen wieder beruffen wurd: der auch zu ſeiner Ankunfft nach ſeinem Bruder/ dem Koͤnig Reicharten laſſen greiffen: darbey jhn gezwungen die Kron abzutretten/ welches bey voller Verſamblung der Staͤnden geſchehen: noch war es jhm nicht genug/ ſondern ließ jhn endlich im Gefaͤngnuß gar vmbbringen.
Dieſem Henrich folgte in der Regierung Henricus V. ſein Sohn/ welcher/ ob er ſchon gleich wie Edwart III. ſein Ruff vnnd Lob tieff in Franckreich laſſen erſchallen/ dennoch muͤſſen die Verraͤhterey von Graff Reichart von Kantelberg vberſtehen: vnnd ob ſchon dieſelbe damahls jhren Fortgang nicht erꝛeychte/ weil er gedachten Graffen andern zum Exempel geſtrafft hatte/ iſt ſie dennoch vnder ſeinem Sohn Henrico VI. zur voͤlligen Execution kommen.
Dann es ſchiene/ als ſehe derſelbe gantz auff einmahl beyde Kronen/ Engelland vnnd Franckreich in der Hand: verlohr aber erſtlich durch der Frantzoſen Mannheit vnder Carolo VII. die Kron Franckreich/ vnd hernach die Kron Engelland/ durch Graff Reicharts von Warwick Anſtalt vnnd Macht: alſo daß der gantze Staad/ nach etlichen zweiffelhafften Schlachten den Edwart IV. auß dem Hauß Yorck entſproſſen/ in die Haͤnde fiel.
Aber nach zehen Jahren ließ ſich gedachter Graff von Warwick auß Widerwillen dahin antreiben/ daß er gemeldten Koͤnig Edwarten IV. wieder verſtieß/ vnnd Henricum VI. wieder auff den Thron bracht: der aber vber ſechs Monat wieder wurd vom Koͤnig Edwart IV. vberwaͤltigt/ daß er beydes ſein Koͤnigreich/ vnd alle Hoffnung wieder empor zukommen/ verlohren.
Edwart IV. regiert ohngefehr zwey vnd zwantzig Jahr/ vnnd hatte zween Bruͤder/ Georgen/ den er zum Hertzogen von Klarentz: vnnd Reicharten/ den er zum Hertzogen zu Gloceſter machte.
Sovngluͤcklich war er/ daß er auff Wahrſagerey ſahe/ wie jhm dann derſelben Kuͤnſtler einer angezeigt/ ſeines Nachfahrn Nam ſolte mit dem Buchſtaben G. anfangen: auß welcher Vrſach er ſonderlich an ſein Bruder Georgen geſetzt/ vnnd als er das Vrtheil zum Todt vber jhn ſprechen ließ/ erlaubt er jhm ſein Leben in einem Faß voll Malvaſier zuenden: welches ein newe Manier iſt/ ſuͤſſiglich zuſterben.
Dieſer Koͤnig hinderließ vier Kinder/ nemlich zween Soͤhn/ Edwarten den aͤltern/ vnd Reicharten den jüngern/ ſampt zwo Toͤchtern/ Margrethen vnnd Eliſabethen/ ſo er ſeinem Bruder/ dem Hertzogen von Gloceſter anbefohlen.
Derſelb thaͤt den Aid der Pflicht/ in Koͤnig Edwarts V. ſeines juͤngern Vettern Hand: ließ jhn dannoch vber etliche Zeit mit ſeinem Bruder Reicharten vmbbringen/ vnd vor voller Verſamblung die Toͤchter vor vnehlich erkennen/ vnd ſich ſelbſten/ weil er die Macht in Haͤnden hielte/ ein Koͤnig in Engelland außruffen/ zu aller ehrlichen frommen Hertzen groſſem verdruß.
Vnd vmb ſo viel wurd deß Wahrſagers Rede etlicher maſſen richtig befunden/ darumb daß dieſer Koͤnig vor den erſten Buchſtaben/ wo nicht in ſeinem Namen/ zum wenigſten in dem Wort ſeiner Herꝛſchafft fuͤhrete.
Vnd ſolcher geſtalt ſpotten die boßhafftigen Geiſter vnſer Thorheit.
Nun haͤtte jedermaͤnniglich moͤgen gedencken/ er hielte das Koͤnigreich mit den vier Zipffeln/ es koͤndt jhm nicht wieder entwiſchen: zumahl auch von dem gantzen Hauß Lanklaſter nicht mehr dann ein einiger Printz vbrig war/ nemblich Hertzog Heurich von Riſchemont/ den der Hertzog in Britannien an ſeinem Hoff gleichſam ehrlich gefangen hielte.
Aber das Volck zu Londen kondt vber zwey Jahr hernach/ daß Reichart die Kron an ſich geriſſen/ ſolch ſein boßhafftiges Thun nicht laͤnger ertragen: erfordert dieſen Graffen heimlich/ welcher dann zu Segel gieng/ vnnd mit Huͤlff der Frantzoſen vnnd Britannier in gar kurtzer Zeit den Staad einbekam/ den andern gefangen/ vnd getoͤdet/ vnnd alſo von den Seinen Koͤnig Henricus VII. genannt worden.
So bald er in das Koͤnigreich außgeſtiegen/ folgt er weiſem Raht/ den Zwiſpalt derbeyden Haͤuſer auffzuheben/ vnnd nahm Princeſſin Eliſabeth vom Hauß Yorck zur Ehe: mit welcher er drey Kinder gezeuget/ Artur/ Henrich vnnd Margrethen.
Artur vermaͤhlt ſich mit Princeſſin Maria/ deß Kayſers Caroli V. Mutter Schweſter/ vnd ſtarb bald nach vollzogenem Heuraht: damit man nun die Freund- vnd Schwaͤgerſchafft mit dieſem groſſen Kayſer erhielte/ fand man vor thunlich/ daß Henricus VIII. deß verſtorbenen Arturt Bruder gedachte Princeſſin geheuraht: ſonderlich auß dieſem Abſehen/ auff daß der gemeine Fried vnderhalten wuͤrde/ (vnnd man die vbergroſſe Summ deß Heurahtguts nicht muͤſte herauß/ vnnd vielleicht der Kronen Feinde geben) zumahl zuvor gar kein fleiſchliche Vermiſchung war vorgegangen/ wie man vorgabe.
Auß dieſem Heuraht iſt entſproſſen die Princeſſin Maria.
Hie muͤſſen wir der Princeſſin Margrethen/ deß Henrici VII. Tochter/ vnd dieſes Koͤnigs Henrici VIII. Schweſter nicht vergeſſen/ daß dieſelbe mit Jacobus Koͤnig in Schottland/ der Maria Stuart Groß Vatter vermaͤhlt worden: vnd halte mich darmit nicht auff/ daß Edwart/ nach jhm die jetzt gedachte Princeſſin Maria/ vnnd endlich die Princeſſin Eliſabeth/ alle drey Kinder Henrici VIII. wiewohl von vnderſchiedlichen Muͤttern/ nach deſſelben Ableiben/ nach einander ſind zur Kron Engelland kommen.
Will auch die trawrige Faͤlle/ vnd grewliche Spiel/ ſo auff vnderſchiedliche Weiſe/ ſo wohl im Weltlichen Regiment/ als im Geiſtlichen Weſen/ ſich begeben/ ſtillſchweigend vmb beliebter kürtze willen vorbey gehen/ vnnd zu meinem ſelbſt eygenen Genuͤgen nur dieſes einige vermelden/ daß durch den Heuraht zwiſchen Henrico VII. vnnd Princeſſin Eliſabeth von Yorck/ die beyde Roſen/ weiß vnd roth/ wieder ſeyen zuſammen gewachſen/ vnd vereynigt worden/ die Spaltungen der beyden Partheyen zu ewigen Tagen zuvergraben vnd auffzuheben:
dannoch hat das Koͤnigreich ſich deß erſten Fluchs/ den Mechtel/ Henrici I. Gemahlin vber jhre Poſteritaͤt geſprochen/ nicht allerdings koͤnnen entbrechen/ noch befreyen/ wie gleich ſoll berichtet werden.
Dann Koͤnigin Eliſabeth hat im Jahr 1578. die Koͤnigin in Schottland Maria Stuart/ jhre nechſte Baaß/ vnd Groß Vatters Schweſter Tochter/ offentlich enthaupten laſſen/ nach dem ſie dieſelbe biß in das acht zehende Jahr im Gefaͤngnuß gehalten.
Vnnd was wird hienfuͤro vor ein Fortgang bey dem Engellaͤndiſchen Weſen ſeyn?
aber dieſes iſt ein Anhang dieſes gegenwertigen Capittels/ ſo ich dem jenigen vberlaſſe/ ſo mich vberleben werden.
So weit Stephanus Paſchaſius, regiarum rationum Patronus, in dieſem Capitel: welcher in der Vorꝛed ſeines Buchs meldet/ er haͤtte Anno 1560. den erſten Theil/ Anno 1565. den andern/ vnd hernach zwey vnd dreyſſig Jahr hieran gearbeitet.
Wann dieſer Paſquier jetzund noch leben ſolte/ wuͤrde er die Muͤhe ſelbſten nehmen/ vnd das obige Capitel continuiren.
Hie erinnern wir vns/ was Plato im eylfften Buch von den Geſatzen ſchreibt:
Oedipus ward von ſeinen Soͤhne verachtet/ darumb legt er ein Fluch auff ſie/ welchen Gott erhoͤret/ vnnd wie jederman bekannt iſt/ vollzogen.
Auch ſagt man/ Amyntor hab ſich vber ſein Sohn Phœnix ergrimt/ vnnd jhm geflucht:
wie auch Theſeus dem Hippolyto, vnd ſehr viel andere: dadurch man mehr dann offenbarlich geſehen/ daß Gott der Eltern Gebet wider die Kinder erhoͤre.
Dann es kan einem Sohn kein groͤſſer Vnheil noch Gewalt/ als deß Vatters Fluch wiederfahren: zumahl ſich niemand einbilden ſoll/ daß/ wann man Vatter vnnd Mutter verachtet/ als dann das Gebet allein von Gott erhoͤret werde/ ſondern auch wann man ſie ehret: darumb/ wann ſie jhren Kindern alles guts von Gott bitten/ ſollen wir glauben/ daß er ſie erhoͤre/ vnd dergleichen auch im fluchen: vnnd daß vns dannenhero die gebuͤhr gedeyhe.
Sonſten waͤr Gott bey Außtheylung ſeiner Gnaden vnbillich: welches von Gott ſehr ferꝛn ſeyn muß/ ꝛc. Auff daß aber wir hie nichts vergeſſen/ iſt den obigen Worten Platonis liecht zugeben/ zuberichten ſummariſcher Weiß/ daß Laius, Koͤnig zu Theben/ ſeiner Gemahlin Iocaſtæ, deß Fuͤrſten Creontis Tochter/ bey ſchwangerem Leib anbefohlen/ dieweil jhm das Oraculum den Todt von derſelben Geburt Hand angekuͤndet/ die Frucht alſo bald hienzurichten.
Weil es aber ein wohlgeſtalter Sohn war/ befahl ſie die Execution einem Hoffdiener/ der das Kind mit einer Weide am Fuß an ein Baum im Wald auffgehenckt.
Daſſelb nahm Phorbas, Ploybij deß Koͤnigs zu Corinthen Forſtmeiſter ohngefehr herunder/ vnnd verehrt jhn der vnfruchtbaren Koͤnigin/ die jhn Oedipus oder Dickfuß genannt/ vnd an Kindsſtatt aufferzogen.
Als er nun Mannlich worden/ erſchlug er ſeinen Vatter in offentlichem Krieg vnwiſſend/ vnd nahm ſeine leibliche Mutter auch vnwiſſend zur Ehe: welches er wegen entſtandener Thewrung vom Oraculo verſtanden/ vnnd auß Hertzenleyd ins Elend gangen.
Von ſeiner Mutter Iocaſta zeugte er eine Tochter/ genannt Antigone/ die nicht von jhm wiche/ vnnd zween Soͤhne/ Eteotecles vnnd Polynices, welche ſich verglichen/ Jaͤhrlich mit der Regierung abzuwechſeln: vnnd da Eteocles den Vergleich nicht gehalten/ entſtund ein Krieg/ in welchem die beyde Bruͤder einander ſelbſt vmbgebracht/ in ſolcher Bitterkeit/ daß auch jhre Coͤrper auff einem Holtzhauffen nicht mit zuſamſchlagender/ ſondern geſpaltener Flam zu Aſchen worden.
Welches alles auß der Mutter Fluch herkommen.
Phœnix wurd von ſeinem Vatter Amyntor verflucht/ weil er auß der Mutter Verꝛeytzung/ ſeines Vatters Kebsweib beſchlaffen/ vnd hatte ſein gantzes Leben vber viel Vngluͤck/ vnd keinen gewiſſen Auffenthalt.
Theſeus verfluchte ſein Sohn Hippolytum, daß jhn/ wiewohl vnſchuldig/ die Pferd zerꝛiſſen im rennen/ als ob er ſeiner Stieffmutter Phædræ Vnzucht haͤtte zugemuthet/ welches Spiel ſie jhm auß Rach vnnd Wahnſinnigkeit zugerichtet/ als er jhres Willens nicht ſeyn wollen.
Wann ein Brand jrgend einen ſchoͤnen Baw in die Aſchen gelegt hat/ pflegt man gemeiniglich nachzuforſchen/ wie derſelbe entſtanden/ oder ob nicht einige Muthmaſſungen/ Warnungen/ vnnd dergleichen vorgegangen.
Alſo moͤcht man dieſes Orths auch fragen/ weil Cominæus ſonderlich von den Engellaͤndern meldet/ ſie gehen ſehr auff Weiſſagungen/ was bey ſolcher groſſen Veraͤnderung die Alten angemerckt/ vnd der Poſteritaͤt nachzuſinnen hinderlaſſen haben.
Vnd hie findet ſich zuvorderſt bey der Vereynigung der beyden Haͤuſer Lanklaſter vnnd Yorck/ da Henricus VII. die Princeſſin vnnd Erbin Eliſabeth zur Ehe genommen/ daß jedermaͤnniglich darbey ein beſtaͤndigen Frieden/ vnnd alle Wohlfarth vor das Koͤnigreich ſich eingebildet.
Wie es nun vorwitzige Leuthe gibt/ die weit hienauß in das kuͤnfftige wollen ſehen/ alſo geſchah dem Engellaͤndiſchen Abgeſandten zu Rom ſelbiger zeit/ da er gern wiſſen wollen/ was die Koͤnigliche Regierung fürters vor eine geſtalt moͤcht gewinnen.
Vnder wehrendem Diſcurß mit einem Cardinal erlernte er/ daß an einem gewiſſen Orth ſich ein Kuͤnſtler enthielte/ der in einem Spiegel koͤnde zeygen/ was man von geſchehenen/ ferꝛnen/ vnd nahen/ auch zukuͤnfftigen Sachen zuwiſſen begehrte.
Dieſer Spiegel nun haͤtte von den folgenden Koͤnigen gantz deutlich gewieſen/ daß Henricus VIII. ein Bapſt zauſete/ ſchluͤge/ zu Boden wuͤrffe/ vnd mit Fuͤſſen trette.
Auff dieſen waͤr ein Kind kommen/ vnnd haͤtte nicht viel Weſens gemacht.
Folgends waͤr eine Dam erſchienen/ vnnd in einem Zettel als langen abhangendem Wuͤſchtuͤchlein/ dieſe Wort gefuͤhrt ad priſtina tendo, aber nicht lang herumb gegangen: vnnd einer andern ſehr anſehnlichen Damen Platz gemacht/ welche in dieſem Krayß geſtanden/ inuidioſa triumpho.
Nach dem nun dieſe auch abgetretten/ waͤre auff der andern Seiten ein anſehnlicher Herꝛ hienein kom̃en/ vñ vff ſeiner Bruſt dieſe Wort infelix pacis amator getragen/ vnnd bey ſeinem Abtritt einem frewdigen Mann/ an deſſen Hut geſchrieben geſtanden vltimus Anglorum Imperator Raum gegeben.
Wann wir nun dieſe Spruͤche vnnd Perſonen betrachtet/ finden wir freylich/ daß Henricus VIII. viel mit den Baͤpſten zuthun gehabt/ jhnen den Gehorſamb auffgeſagt/ vnnd ſich ſelbſt zum Haupt der Engellaͤndiſchen Kirchen eingedrungen/ auch alle Befelchshaber deß Bapſts gleichſamb mit Fuͤſſen getretten.
Edwart ſein Sohn war noch jung/ vnd ſtarb gar bald/ alſo daß die Princeſſin Maria ſeine halbe Schweſter Henrici VIII. Tochter auß einem andern Ehebette/ zur Koͤniglichen Regierung getretten: dieſelbe haͤngt ſich an Spanien/ vnnd ſtelt die angefangene Reformation nicht nur ein/ ſondern bracht das Bapſtumb wiederumb in Schwang/ mit Verfolgung der Proteſtierenden.
Jhr Thun wolte nicht jederman nach Wunſch außſchlagen/ weil ſie keine Leibs Erben vberkahm/ vnnd dieſe Welt bald muͤſte geſegnen: darumb erlangt die Princeſſin Eliſabeth/ Henrici VIII. andere Tochter/ von einer ander Gemahlin/ vnnd ſo wohl Koͤnig Edwarts/ als dieſer Koͤnigin Marien halbe Schweſter/ die Kron: die ſie ein geraume Zeit getragen/ vnnd wieder heymlichen Neid/ auch offentliche bekandte Freundſchafft erhalten/ vnd manlich verfochten.
Daß nun die Engellaͤndiſche Kron dem Schottiſchen Koͤnig Jacobo VI. zukommen/ bedeutet die andere Seit deß Spiegels/ als eine frembde Lini/ ſo von ferꝛn das Koͤnigliche Gebluͤt in Engelland beruͤhret.
Vnnd wie die alte vnnd newe Hiſtorien beweiſen/ haben dieſe beyde Nationen einander jmmerzu in den Haren gelegen/ vnnd außlaͤndiſche Huͤlff an ſich gezogen:
da nun Lanklaſter vnnd Yorck/ wie gemeld wieder zuſammen verwachſen/ daß Engelland von keinem jnheymiſchen Vnweſen mehr wiſſen ſollen.
Alſo auch Engeland vnd Schottland vnder ein Haupt gerahten: gedachte dieſer Koͤnig/ wann nicht die Vereyn mit der Zeit geſchehe/ vnd die Nationen durch einander ſich vermiſcheten/ wie der Stam vnd dz Sprißlein im propffen koͤnte leichtlich ein Abſall dieſer oder jener Nation: oder etlicher namhafften Provincen entſtehen/ vnnd jhn ſeiner Koͤniglichen Wuͤrden entſetzen: welcher geſtalt er den Wolff bey den Ohren gehalten/ vnd die Biſchoffe zu Vnderſtuͤtzung ſeiner Hoheit wider das Parlament geſteifft: das Parlament aber geſucht zuenervieren/ weil daſſelbe auß Landſtaͤnden beſtehend/ vnd nicht auß Koͤniglichen newgebackenen Dignitaͤten herflieſſend/ auff deß Koͤnigreichs Wohlfarth ſonderlichen geſehen.
Ja man will nunmehr ſpargieren/ als haͤtte er ſelbſt das Parlament wollen im Rauch gen Himmel ſchicken/ vnnd deßwegen die Koͤnigliche Perſonen in die ferꝛne bey vorſtehendem Schlag gethan: daruͤber etliche Papiſten vnnd Jeſuiter zukurtz kommen.
Die Waffen waͤren jhm allzeit verdaͤchtig geweſen/ nicht nur wegen jhrer wandelbaren Eygenſchafft/ fondern auch wegen ſeiner Vnderthanen:
ſo ferꝛn/ daß er die Spaniſche entrepriſe Anno 1588 geſchehen/ nicht mit damahliger Macht/ ſondern mit einem Accommodement/ vnd Heuraht zwiſchen dem Printzen von Walliß vnd einer Jnfantin auß Spanien/ wollen hindertreiben vnd ablaynen/ da er doch zwifache Macht gegen der Koͤnigin Eliſabeth zurechnen/ auffbringen koͤnnen.
Nicht weniger vergaſſe er aller Sprüche/ ſo Engelland an Britannien/ Guyenne vnnd Normandy/ ja an die Kron Franckreich/ vermoͤg Wapens vnd Titels/ jmmerzu gefuͤhret/ vnnd foͤrchtet ſich einiges Vberfalls/ oder heymlichen Verſtands.
Die Chur Pfaͤltziſche Sach/ ſo ſeiner leiblichen Tochter Kinder/ ja ſie ſelbſt anginge/ ließ er ſitzen/ nur auß der Beyſorg/ es moͤchten die funcken vnnd rieſeln auß dem Boͤhmiſchen Wald biß in Engelland/ wie deß Bergs Ætnæ, vnd Veſuuij Aſchen durch den Wind in Egypten/ getrieben werden.
Vnnd halffe der Politicorum anfriſchten nichts/ von deß Spaniers geſuchter Monarchy/ von den vergeblichen Tractaten/ von dem Vuthier Raiſon d’ Eſtat, von heroiſchen Thaten deß Septentrions/ da Koͤnigin Margretha Schweden/ Nordwegen vnd Dennmarck beherꝛſchet:
vnnd ſeine nechſte Vorfahrinne Eliſabeth jhre huͤlffreiche Waffen vber die Seegeſetzt/ von der erwuͤnſchten Gelegenheit/ Ehr vnd Ruhm/ Land vnd Freunde wie Schweden gluͤcklich begegnet/ auff Teutſchem Boden zuerwerben/ vnnd eben durch diß Mittel dem Koͤnigreich Engelland/ wie Franckreich mit groſſem Nutzen gethan/ vmb das Hertz mit offt wiederholten Aderlaſſen/ wann bey frembden Heerzuͤgen das muͤſſige auffruͤhriſche Geſindlein wird fortgeſchafft/ Lufft zumachen/ damit es nicht in vber vielem Gebluͤt vnd Fett erſticken moͤchte.
Aber die Ruhe ging vor/ damit man deß ſorgens vnnd Kopffbrechens vberhaben bliebe: welches der Spaniſche Abgeſandte Ognata wohl verſtunde/ als er deß Koͤnigs Waffentraͤger den Koͤniglichen Seitendegen abnahm/ vnd in die Scheyde mit Spaniſchem Wachs/ wie vor alten Zeiten Scipio vnd Pompeius jhren vnderhabenden Kriegs Voͤlckern/ auß Feldoberſten Macht/ verſieglet: dem Friedliebenden Koͤnig anzudeuten/ daß ein klein wenig Spaniſches Wachs an einem Briefflein jhm den Degen wohl koͤnd in der Scheyde behalten/ daß er weder Holland/ noch Franckreich/ weder Kinder/ noch Pfaltz achten ſolte/ zumahl er eben ſelbiger Zeit wolte wegen der Pfaͤltziſchen Tractaten einmahl vngedultig werden.
Wie dieſer nun kondte mit fug primus Magnæ Britanniæ imperator, ein Herꝛ der dreyen Jnſulariſchen Koͤnigreichen/ vber Engelland/ Schotiland vnnd Jrꝛland genannt werden/ alſo ſcheint es/ ſein Sohn Carolus werde der letzte ſeyn.
Was nun dieſes Geſichte in dem Spiegel belangt/ wie auch/ daß Jacobus ſeiner Tochter/ der Koͤnigin in Boͤhmen die Kron vom Kopff fallen geſehen/ darumb er auch von Anfang denſelben Krieg wiederꝛahten/ vnd daß ſeinem Sohn Carolo der Kopff mit einem Beihel abgeſchlagen worden/ mit dem Lauff gegenwertiger Zeit in Engelland vberein kompt: alſo erinnern wir vns der jenigen Lateiniſchen Verſen/ ſo vor zwantzig Jahren noch zu Cantelberg auff alt Pergamen/ mit alten Buchſtaben/ von den Koͤnigen in Engelland/ an dem Nordmaͤnniſchen Fuͤrſten Wilhelm dem Sieger oder Conqueſtor anhebend/ zuleſen geweſen/ da der letzte Verß dieſer iſt 1. Mars, 2. Puer, 3. Alecto, 4. Virgo, 5. Vulpes, 6. Leo, 7. Nullus.
Durch welche Wort man 1. Henricum VIII. als einen dapffern ſtreitbaren Koͤnig vorgedeutet findet/ der/ was ſeine Vorfahrn dem Roͤm.
Stuel auß Noth oder Eyfer geſtattet/ wieder abgenommen/ vnd ſeine Vnderthanen im Geiſt- vnnd Weltlichen zu ſeinem Willen gebracht.
Wer 2. der puer ſey/ weiſte die Regierung vnder Koͤnig Edwart/ ſeinem Sohn vnnd Nachfahrn.
Daß aber 3. Koͤnigin Maria/ einer Hoͤlliſchen/ vnnd zwar vnder dreyen Furien vnnd Vnbolden der fuͤrnembſten Nam tragen ſolt/ werden die Romaniſten/ denen ſie allen Vorſchub gethan nicht geſtehen: aber die Proteſtieren den/ wie in gleichem fall jhrer Verfolgung in Franckreich von Koͤnigin Catharlnen die Hugonotten/ eyferig bekennen.
Ob aber 4. Koͤnigin Eliſabeth eine Jungfraw jhres Ruffs vnnd Leibs geblieben ſey/ vnd ob die Regierſucht/ wie bey der Agrippina im Tacito, alle andere gewohnliche Frawenzimmer Mißtritt verſchlungen/ wollen wir ſolcher vbergroſſen Hoheit beylegen/ oder als ein peccaciolo dem ſchweigenden receptaculo nicht vorwerffen/ ſondern bey dem Zeichen vnnd nachfolgenden Namen es bewenden laſſen/ daß nemblich der gruͤne Krantz guten Wein/ oder die Jungfrawſchafft hien deutet.
Dann auch nicht eben jedemahl zuglauben/ was eine Kammermagd/ ſo vmb jhrer Vnvergnuͤglichkeit abgeſchafft worden/ oder auch ein Kammerdiener in propria turpitudine, heymlich außbreytet/ welches/ niemand vor wahr annimpt/ als waͤr ſeiner eygenen Zuneigung gemaͤß ſich ſelbſten bey der Naſen/ ich ſag/ bey der intention greifft.
Jſt nun dieſe Koͤnigin keine Jungfraw geblieben/ ſo traͤgt ſie doch den Nam einer Jungfrawen/ vnd einer vnvermaͤhlten Princeſſin (ob ſchon jhrer nicht wenige/ vnd ſonderlich der Duc d’ Alenzon auß Franckreich vmb ſie hitzig vnd auffbruͤſtig geworben) vnnd wird hierin nicht weniger Recht erlangen/ als deß Schultheiſſen zu Weithenthal/ vnnd deß Vogts zu Langenloßheym Toͤchter/ die jhren Krantz garofft wieder auffgerafft/ vnd vnvermerckt wiederauffgeſetzt hatten.
Es kompt aber 5. ein Fuchß ins Garn/ Koͤnig Jacobus VI. auß Sottland.
Seine Auffmercker wollen nicht nur die Geſchichte vom vnderlegten Pulffer/ davon hieoben/ ſondern auch von ſeiner Gefahr im Schloß zu Perth in Schottland/ wegen deß eingebildeten Schatzes/ vor eine geſtudierte Comedi bald außgeben: auch in zweiffel ziehen/ ob er das baſilicon doron, die Antwort an den Jeſuiten/ vnnd jchtwas auß denen ſtuͤcken opera regia genannt/ einmahl bedacht/ weniger ſelbſt abgefaſt habe/ als deſſen gantzer Sinn auß deß Saluſtij Catilinam gerichtet geweſen/ von deme diß honorabel Zeugnuß ſtehet/ daß er ſimulator & diſſimulator, (das iſt ein guter Politicus vnd Abgeſandter/ Raiſon d’ Eſtatiſt vnd Machiauelliſt) omnium rerum geweſen.
Doch will nicht jederman ſo viel dexteritaͤt vnder einem/ mit Jubelen beſchwerten Hut ſuchen.
Zum ſechſten befrembdet mich abermahl/ gleich wie bey der Koͤnigin Maria/ daß Carolus einem Loͤwen ſoll verglichen werden/ da er doch das Jrꝛlaͤndiſche Blutbad nicht ſelbſt gefuͤhret/ vnd die Engellaͤnder bey lindem Fewer gebrathen.
Dannenhero ich in die Gedancken gerahte/ es muͤſte ein Proteſtirender/ auß Haß gegen der Romaniſchen Religion/ dieſe Sachen geſchmiedet haben/ da nit das Alter (dann beſagte verſe den Anfang machẽan Wilhelmo Conqueſtor genannt/ dem erſten Nortmannniſchen Koͤnig) ſolcher Geſchichten mir abermahl den voͤlligen beyfall zweiffelhafftig machte: dann allerdings bekandt iſt/ wie Jacobus VI. ſelbſt mit Spanien vnnd Franckreich/ wegen deß verꝛuchten Heurahts geleychet: vnwie der eine ſo wohl als derander ſich aidlich verlobet/ den Romaniſten alle Freyheiten jhrer Religion zuverſtatten: ſonderlich daß der Ertzbiſchoff Laud mit den Jeſuitern gute Corꝛeſpondentz gehabt/ vnnd deren etliche ſub priuilegio ſpecialiſſimo Apoſtolicæ Sedis auch zu Cantelberg ſelbſt mit groſſen Speſen vnderhalten/ damit eine Einigkeit in der Occidentaliſchen Kirchen getroffen wuͤrde.
Ob nun zum ſiebenden/ ſeines Stams kein Koͤnig mehr ſeyn werde/ wird die Zeit vns lehren.
Die Frantzoſen werden ſich alle zuerinnern wiſſen/ was Baſina fuͤr Geſichter geſehen/ als ſie die erſte Nacht dem Koͤnig Childeric, vor eine Koͤnigin beygelegt worden/ ob ſchon jhr Herꝛ vnd Koͤnig in Thůringen/ den ſie verlaſſen/ vnd mit dem gemeltem Gaſt darvon gezogen/ noch lebete: wie nemblich die Hund/ Woͤlffe vnd Katzen einander zerbiſſen vnnd zerꝛiſſen: dadurch die drey Staͤmme der Koͤniglichen Regierung/ neben jhren Beſchaffenheiten abgebildet: daß Ludovicus XIII. in ſeiner Kindheit wohl ſagen moͤgen.
Er begehr nicht Koͤnig zu ſeyn/ weil man die Koͤnige pflegte vmbzubringen/ welches ſeinen zween letzten vnd nechſten Vorfahren waͤre begegnet.
Wie nun/ wann ein groſſer Baum vmbfaͤllt/ viel kleine auch zu Boden geſchlagen werden: alſo blieb es in Engelland bey deß Koͤnigs Todt gar nicht/ ſondern es muſten ſeine Geheymbſte/ ſo viel deren moͤgen in Verhafft gebracht werden/ jhrem Herꝛn vnnd Koͤnige auch folgen.
Dann den 19. Mertz dieſes Jahrs wurd Graff Jacob von Cambridge/ Hertzog oder Marggraff zu Hamilton/ auff dem Geruͤſt mit dem Beihel gerichtet/ nach dem er betheurt er haͤtte Vrſach gehabt/ es mit dem Koͤnig zuhalten/ weil er mit demſelben waͤre aufferzogen worden: ſeine Glaubens Bekantnuß waͤr der Engellaͤndiſchen gemaͤß/ vnd ſein Thun gar nicht zum Verderben der Nation gerichtet geweſen.
Eben denſelben Tag/ wurd der Graff von Holland auch gerichtet/ welcher von ſeiner Religion/ vnnd von ſeiner Zuneygung gegen dem Vatterland viel bezeugete.
Herꝛ von Capel muſte jhm noch vor der Sonnen Vndergang folgen.
Jm Aprill erging das Vrtheil vber Poyer/ den General Major Langhorne/ vnd den Oberſten Powel: als aber ſtarcke Fuͤrbitten geſchahen/ wurd die Execution auffgehalten/ biß endlich Fairfax an den General Marſchalck der Armee/ genannt Capitain Lorentz/ dieſes Vrtheil ertheylet: demnach der General Langhoͤrne/ vnnd die Oberſten Powel vnd Poyer/ durch meinen Kriegs Raht verdampt ſind/ daß ſie nach den Rechten vnd Gebraͤuchen deß Kriegs ſollen geharquibuſirt werden/ als ſolches jhr Vrtheil klaͤrlich mit bringt:
So iſt das/ auß ſonderlichen Vrſachen/ die mich darzu bewegen/ daß ich euch gebiete/ drey Briefflein zumachen/ in deren zweyen geſchrieben ſtehe/ das Leben geſchenckt vmb Gottes Willen/ aber das dritte weiß bleibe.
Wem nun das weiſſe wird zukommen/ der ſoll nach laut deß Vrtheils gerichtet werden.
Die andern zween ſolt jhr in feſter Gefaͤngnuß halten/ biß ich ferꝛnere Ordnung thue.
Vnd zur Vollziehung deß obigen/ verordne ich/ daß die Oberſten Siroop/ Hammond/ vnd Barckſtend/ aber zween derſelben gegenwertig ſeyen/ wann die Briefflein ſollen gezogen werden.
Wie es ſich nun nicht ſchicken wolte/ daß die drey verurtheilte zu gleich/ oder einer vnder jhnen/ die jhnen die Briefflein moͤchten ziehen/ wurd ein Kind darzu gebraucht/ vnd das Loß deß Todes dem Oberſten Poyer gegeben: deſſen Vrtheil den 4. May auch vollzogen worden.
Dann wie die erſte reyhe der Mußquetierer herfuͤr tratte/ ſchoſſen jhrer Drey auff jhn: vnd da ſie nicht gleich toͤdlich getroffen haͤtten/ warẽ in der zweyten Reyhe noch Drey andere zu ſolchem Dienſt verordnet.
Es hatten aber zwo Kngeln das Hertz getroffen/ vnnd gleichſamb ein Loch geriſſen.
Was nun ferꝛner in dieſem betruͤbten Koͤnigreich vorgangen/ daß nemblich die Freyherꝛn vnnd Graffen außgewichen/ oder ſtillgeſeſſen/ die gemeine Leuth im Parlament laſſen toben/ den Reichthumb vnd Guͤter an ſich reiſſen/ mancher fetten Ganß den Kragen abgeſtoſſen/ newe Geſatz zumachen/ eine Reformation der Kirchen vorzunehmen/ auch gar Buͤndnuſſen zuſtifften/ vnnd mit der Kriegsmacht/ ſonderlich durch heymliche außgeſandte Kundſchaffter alles in Gefahr/ Verdacht vnnd Zagen zuſetzen/ das verbleibet/ biß etwan derjunge Koͤnig Carolus II. vns wird Anlaß geben/ von dieſem Koͤnigreich abermahl zureden.
Dann es haben jhn die Schotten alſo bald zu jhrem Koͤnig erfordert mit gebuͤhrender Vnderthaͤnigkeit: denen auch die Jrꝛlaͤnder gefolgt.
Darauff er ſich bey frembden Potentaten vmb Huͤlffe beworben.
Aber das Vnderhauß/ das iſt/ die Gemeinde/ ſetzt das Oberhauß/ oder den Herꝛnſtand ab: vnnd macht ein Republick/ mit newer Muͤntz/ mit dieſer Schrifft vnnd das Gepreche: die Staaden von Engelland: vnd dann/ Gott mit vns.
Die Koͤnigliche Gůter wurden zu Gelt gebracht/ vnnd dem Cromwell den Krieg auff drey Jahr wider die Jrꝛen zufuͤhren/ hundert vnnd fuͤnffzig tauſend Pfund Sterling (jedes zu vier Spaniſchen Thlaern) dargezehlt.
Fairfax aber blieb Generaliſſimus, vnd ſchickt kleine Armeen hien vnd wieder in die Laͤnder/ dieſelben im Zaum zuhalten.
Der 17. Diſcurß.
Die Tractaten zu Nuͤrnberg bekommen allerhand Hacken/ wegen Hungarn/ Niederland/ Trier/ Luͤbeck/ Jtalien/ Poln.
Der Coſaken Fried/ der Hungarn Muth zum Tuͤrckenkrieg.
Das Temperament wegen Franckenthal.
Warumb ſolches dem Pfaltzgraffen vnannehmlich: was Spanien vor erhebliche Vrſachen hab/ auß Franckenthal nicht zuweichen.
NAch dem wir nun den Cardinal Riſcheliu genugſamb beſchawt/ vnd den betruͤbten Zuſtand deß Koͤnigreichs Engelland betrachtet/ kehren wir wieder nach Teutſchland/ vnd ſehen/ ob der in Weſtphalen geſchloſſene Fried auch vollzogen werde/ vnd was vor Hacken noch eingeſchlagen worden.
Dann man hatte Donnerſtag den 8. 18. Febr. 1649. mit groſſem Gepraͤng den Friedenſchluß/ vnd was die Abdanckung der Voͤlcker/ auch Abrettung vnnd Evacuation der jnhabenden Orth/ gegen einander/ wie er von Kayſerlicher Majeſtaͤt/ vnd den Reichs Staͤnden vnd den Confederirten Cronen war ratificirt/ außgewechſelt/ vnnd kamen die Schwediſche Officirer nach Minden/ ſich der Quartier/ vnnd deß außſtehenden Soldes zuvergleichen/ dahin dann der Cron Schweden Generaliſſimus mit vielen Herꝛn auß Boͤhmen/ vber Leipzig vnd Caſſel auch ankommen.
Aber der Orth ſchiene zu enge/ vnnd entlegen/ daß auch die Kayſeriſche/ Bayriſche/ Frantzoͤſiſche vnnd Heſſiſche ſolten neben ſo vielen Abgeſandten ſich daſelbſt einfinden: darumb wurd Nuͤrnberg beliebet.
Hertzog Carl- Guſtaff auß Schweden/ General Wrangel vnd Ersken Kriegsraht wegen der Cron Schweden:
Jm Namen Kayſerl. Majeſtaͤt/ Hertzog Amalphi/ ſonſten genannt Piccolomini: der Freyherꝛ von Blumenthal vnd Doctor Lindenſpur: im Namen der Kron Franckreich/ der Herꝛ von Vaudort/ vnd der Freyherꝛ von Auantcourt/ vnd aller vnd jeder Reichs Staͤnden Abgeſandte erſchienen nach vnnd nach.
Vnnd hie gab es manchen Vorſchlag/ daß Franckenthal/ Hermenſtein/ Landſtul vnd Homburg/ darinnen Spaniſche vnnd Lothringiſche Voͤlcker lagen/ derſelben auch entledigtwuͤrden.
Weil aber ſo wohl Lothringen/ als Spanien mit dem Friedenſchluß nichts zuthun hatten/ wolte alles ſehr ſchwer fallen/ alſo daß man zuletzt dieſe Poſten auff den letzten Termin außſetzte.
Die groͤſte Frag war/ wegen der Ordnung/ ob man die Voͤlcker zuvorderſt abfuͤhren/ vnd hernach evacuiren: oder dieſes vor jenem thun ſolte.
Die Schweden meynten/ die Tractaten wuͤrden nicht vollzogen/ wann man die Voͤlcker ehiſt abdancket:
ſo klagten die Staͤnde/ ſie koͤndten die Verpflegungen nicht erſchwingen/ noch die Friedens gelder zur Abdanckung der Kriegs Voͤlcker zuſam bringen: die Frantzoſen achtetens nicht hoch: die Spaniſchen wolten nichts dahinden laſſen/ weil ſie auſſer demſelben wenigen doch gar nichts zur Recompenß darvon truͤgen: die Kayſeriſchen brachten die Staͤnd allgemach von den beyden Kronen ab/ daß auch der Schwediſche Generaliſſimus eine boͤſe Einbildung von denen Proteſtirenden Abgeſandten gefaſſet.
Dann die Staͤnde wolten vnnd ſolten der Einquartierungen ledig ſeyn:
ſo muſten die Schweden ſich beſorgen/ der Anſchlag/ ſo Graff Gallaß auß vnderſchiedlicher Staͤtte an der See Gutachten geſchoͤpfft/ Schwedẽ hinden anzugreiffen/ durch eine Schiffart/ vnd alſo von Teutſchem Boden abzuziehen/ moͤchte Werckſtellig werden.
Doch haͤtten die Generals perſonen den Tantz wieder gern angefangen.
Mit der Reſtitution wolte keiner gern der erſte ſeyn/ ſonderlich die Geiſtliche/ weil ſie nicht gewohnt/ etwas wieder zugeben.
Die Abdanckungen geſchahen nach vnd nach/ gegeneinander.
Dieweil aber kein Theil dem andern trawete/ gab es jedmahl ein ſcheel Geſicht vnd Auffſehens/ da jchtwas in Jtalien oder den Niederlanden Namhafftes vorgienge.
Der Kayſer begab ſich nach Preßburg auff den Reichstag in Hungarn/ macht den Palfy zum Palatino/ oder Statthalter/ vnnd verzog etliche Wochen/ wegen der Gravamina: welches vngleich zu Nuͤrnberg außgedeutet wollen werden/ da doch der Tuͤrcken wiederholter Streyff/ weil ſie Graff Forgatſch auff Neuheuſel vbel geputzt/ vnnd hohe Officierer gefangen bekommen/ deſſelben Gegenwart erforderte.
Vnder deſſen bezwungen die Spanier S. Venant vnnd Ypern: ſchlugen die Frantzoſen vor Kamerich ab/ vnnd muſten dennoch in Valenſienne weichen: zumahl der Argwohn hielte/ der Kayſer wartet nur/ biß den Spaniern ein Streich auff die Frantzoſen gerahten moͤchte/ newe Huͤlff von jhnen zuerhalten.
Noch beſorgt man ſich eines newen Fewers zu Trier/ das vielleicht mit Fleiß eben damahls haͤtte brennen ſollen: als der Ertzbiſchoff zu Trier den Freyherꝛn von Reiffenberg/ ſo lang am Frantzoͤſiſchen Hoff geweſen/ zum Coadjutor vnd kuͤnfftigen Succeſſor erklaͤrte: das Capittel aber Graff Kratzen benahmte.
Dann etliche Spaniſche vnnd Kayſeriſche Voͤlcker vbermanten den vbelverwahrten Ertzbiſchoff/ daß er ſich in ſeinem Schloß verwacht/ vnnd ſeine Geheymſte nach Hermenſtein gefuͤhrt ſahe.
Nicht weniger nach dencklich fiele/ daß der Ertzbiſchoff zu Coͤlln dergleichen Haͤndel mit den Luͤckern bekommen/ die aber anderſt/ als droben abgelauffen.
Dann die Wahl der newen Burgermeiſter/ vnd die Verordnung eines Coadjutors den vnruhigen hitzigen Koͤpffen/ die gern ein abſonderlichen/ vielleicht gar ein Frantzoͤſiſchen Biſchoff haben moͤgen/ zum Tumult anlaß gegeben/ welchen der Ertzbiſchoff nicht anderſt/ als durch eine Belaͤgerung vnd Eroberung der Statt/ ſo ſeine Parthey befoͤrderte/ koͤnnen hienlegen.
Bald wolte man foͤrchten/ weil der Frantzoß ſich auß Pomporaſco treiben laſſen/ vnnd der Hertzog von Modena ſich wiederumb auff die Spaniſche Seiten wenden můſſen/ auch Piombino vnd Portolongono nicht laͤnger erhalten koͤndte: (da er doch vnverſehens in Braband eingefallen/ Condè, dreyzehen Meilen von Brüſſell/ erobert/ vber die Scheld gangen/ vnd groſſe Forcht/ Flucht vnd Schaden vervrſacht: dergleichen der Marggraff Sfondrata im Schampanien auch gethan) vnd der Bapſt mit dem Hertzogen von Parma/ wegen deß Hertzogthumbs Caſtro in die Waffen gerahten/ (dann der Venetianer achtete man nichts/ ob ſie ſchonin Candien die Tuͤrcken auß einer Schantz geſchlagen/ in Dalmatien die Oberhand/ vnd groſſen Raub an Viehe bekommen: auch ein groſſen Sieg zur See erhalten/ vnd den Tuͤrcken zwey vnd ſiebenzig Galeren/ achtzehen Orlogsſchiff vnd ſechzig gemeine Schiff verſenckt/ verbrannt oder zerꝛiſſen) ſolches alles waͤren gruͤne Vrſachen von einem duͤrꝛen Zaun gebrochen/ die Voͤlcker nur an der Hand zuhalten/ vnd den exarmirten Schweden vber den Halß zufuͤhren.
Jnſonderheit war den Schweden verdaͤchtig/ daß Johannes Caſimirus/ deß verſtorbenen Vladißlai IV. Bruder/ Koͤnig in Poln worden/ vnnd das Regiment vber eine Armee wider jede Feinde/ im Feld bekommen/ auch ſeines gedachten Bruders ſeeligen Wittib geheurahtet/ vnd auff die Coſacken vnd Tartarn angezogen:
dann ſie meyneten/ der newe Koͤnig moͤchte ſein altes Recht an jhnen ſuchen.
Es mißrieth aber der Feldzug/ weil ſich der Koͤnig vmbringt/ vnd zu dieſen zwoͤlff Puncten genoͤthigt befand: daß Chmielinßky in der Kron Poln Dienſten jmmerdar ſolte vierzig tauſend Coſacken fuͤhren.
Daß der Griechiſche Glaub durch gantz Poln auch in Crackaw gedultet wuͤrde.
Daß der Waywod oder Fuͤrſt zu Kiow der Reuſſiſchen Religion zugethan waͤr.
Daß der Koͤnig den Griechiſchen Prieſtern alle Notturfft verſchaffen ſolte.
Daß alles vorige vergeſſen wuͤrde.
Daß keiner auch an ſeinen Vnderthanen/ nichts raͤchen moͤchte.
Daß die Jeſuiter deß Reichs verwieſen wuͤrden.
Daß die Juͤden auch muͤſten außweichen.
Daß deß Chmielinßky Anhang vnangefochten bliebe.
Daß jeder Coſack Erlaubnuß haͤtte/ die Notturfft an Brantenwein ſelbſt zubrennen.
Auch fiel gar verdaͤchtig/ daß der Kayſer den Hungariſchen Staͤnden den Krieg mit dem Türcken/ wegen deß vielfaltigen raubens/ als ſchewete er ſich/ auff einmahl zween Kriege zu fuͤhren/ vnd ſeine Macht zutheylen/ anzufangen groß Bedencken truge/ vnnd daſſelbe Vnweſen lieber durch Tractaten/ vnnd Gegenpræſenten beylegen wollen.
Dann er beſorgte/ der Siebenbuͤrger moͤchte die Schweden/ auß Pommern/ durch die Schleſi/ an ſich ziehen/ vnd ſelbſt nach der Kron Hungarn greiffen.
Alſo wurd/ alles obigen vngeachtet/ dermahl eins der Jnterims Receß vnderſchrieben/ vnnd der Fried mit ſehr praͤchtigen Banqueten/ auch Frewdenfewern celebriret.
Carl Ludwig Pfaltzgraff/ deß geweſenen Koͤnigs in Boͤhmen/ Fiederici V. aͤlteſter Sohn erhielt nach vielen Tractaten die Vndere Pfaltz/ vnnd die achte Churſtell/ mit groſſer Muͤhe/ wegen der Renunciationen/ etlicher Orth in der Obern Pfaltz/ der Guͤlchiſchen Lehen/ vnd deß Churfürſtlichen Titells vnd Wapens.
Aber das Franckenthal wolte den Handelſchier gar verderben/ daß jhrer viel ſich beſorgten es moͤcht ein Nagelnewer Krieg darauß entſtehen.
Die Staͤnde meynten der Kayſer waͤr ſchuldig/ ſolches bey Spanien außzuwuͤrcken:
ſo antwort der Kayſer/ er wolte neben den Churfuͤrſten/ das beſte darbey thun.
Darumb erfand man ein Temperament/ welchen terminum ſonſten die Apotecker brauchen/ wann ſie auß Verordnung der Medicorum einig ingrediens, ſo zu hitzig/ oder zu kalt iſt/ durch einen Zuſatz brechen: gleich wie man die Badſtub mit temperirtem Fewer einhitzt/ vnnd das allzuheyſſe ſiedende Waſſer mit kaltem nutzlich abkuͤhlet.
Auch wiſſen die Wundaͤrtzt jhre Pflaſter zu miltern vnnd zuverſtaͤrcken/ daß ſie mehr oder weniger ziehen/ nach dem es deß Patienten Humor/ oder Leibs Beſchaffenheit mag ertragen.
Dann gewißlich nicht wenig an dem Humor gelegen/ welcher dem Medico manchmahl befoͤrderlich/ oder hinderlich iſt: nach dem Exempel jenes Schweitzers/ vnnd Koͤniglichen Helbartierers in der Statt Metz/ der kein Potion wollen einnehmen/ ſie ſchmaͤckte dann wie Wein/ vngeacht einer hohen oder hellen/ dicken oder duͤnnen Farb.
Als jhm nun ein Evacuation hochnoͤtig ſchiene/ verordnet der Medicus, zumahl die obere Thůr ſich nicht oͤffnen wollen/ ein Cliſtier/ vnd diſponierte den Patienten (ſelbiges recht applicieren zulaſſen.
Aber der Apotecker Geſell muſte es wieder alles erinnern/ auff das Haupt ergieſſen/ vnd dem Patienten glauben/ wo der Mangel vnnd Schmertz befindlich/ muͤſte die Artzney wuͤrcken/ einer Lauge/ oder einem Hauptbalſam nicht vngleich.
Dannoch wurd der Patient geſund/ vnnd ruͤhmete das Haupt Cliſtier vber alle maſſen.
Solcher geſtalt fand man dieſer Zeit ein Recept/ oder Temperament/ das Spanien nicht zuwider/ vnnd Pfaltz annehmlich ſeyn koͤnde/ nemblich Pfaltz ſolte die Reichs Statt Hailbrun an ſtatt Franckenthal mit einer Beſatzung belegen vnd poſſedieren/ auch zu Vnderhaltung gedachter Beſatzung auß dem Schwaͤbiſchen vnd Fraͤnckiſchen Kraiß Monatlich acht tauſend Reichsthaler/ vnnd wegen ſeiner Kammer Jntraden auß Franckenthal Monatlich auß der Reichs Caſſa ziehen drey tauſendt Reichstahler/ biß zu voͤlliger Evacuation vnnd Reſtitution.
Hiengegen wolte der Kayſer die Spaniſche Beſatzung in Franckenthal durch jhre Obern dahin vermoͤgen/ daß ſie mit der gewohnlichen Contribution auß dem Rheiniſchen Krayß zufrieden waͤren/ vnnd die Straſſen vnd den Kauffhandel vngehindert lieſſen.
Dieſes Temperament wurd vngleich außgedeut:
dann die Krayſe/ ſo zu beyden Orthen contribuiren muͤſſen/ vermeynten ſemel pro ſęmper eine Anlag zuthun/ vnd ſich einer ſo langwehrenden/ vielleicht ewigen Contribution nicht zuvnderwerffen: konden aber diß Joch nicht abwerffen.
Die Reichs Staͤtte beſchwerten ſich/ daß ſo ein nobles Glied jhnen ſolte entgehen/ vnd vielleicht wie Donawerth/ auff ewige Zeiten entfrembdet werden.
Der Pfaltzgraff fand auch kein ſondern Genuͤgen darbey/ weil der Neid vnnd Haß auff jhn fiele/ als muſten die benachbarte Krayſe jhm contribuiren: ja als haͤtte er keine eyl/ zumahl die Monatliche drey tauſend Thaler jhm bey der newen koſtbaren Regierung/ in verderbtem Land/ ſehr guͤtlich thaͤten/ vnd auß Franckenthal ſonſten nimmermehr zuerheben waͤren.
Der Pfaltzgraff aber wolte erweiſen/ daß es nicht allein vmb die Statt Franckenthal zuthun waͤre/ ſondern vmb das gantze Land:
ſo muͤſte man Statt vnnd Land nicht anſehen/ nach gegenwertigem Stand/ ſondern nach jhrer friedlichen Vermoͤglichkeit.
Dann man ſolte erwehnen/ daß Franckenthal ein gar engen Bezirck in der Termeney haͤtte/ welche an ſich ſelbſt Sandigt/ vnd dan- noch der Schaffnerey von jedem Morgen ſo viel rentirirte: welches dannoch das allergeringſte/ zumahl bey angehendem Kriegs Weſen zwoͤlff hundert Burger ſich darinnen befunden/ die in alle Land gehandelt/ vnd wegen der Manufacturen viel Arbeiter gehalten/ daß auch kein Raum mehr ledig geſtanden/ ſondern alles vberfilbert geweſen/ vnnd Zuvergroͤſſerung der Statt gewiſſen Anlaß gegeben.
Gewiß/ daß allein vber achzig Goldſchmiede/ mit vielen Geſellen ſich darinnen enthalten/ anderer Wuͤllen-Sarſchen-Sayen-Bombaſin-Caffa-ja Tapiſſerey- Webern zugeſchweigen: welche alle dem Landvolck vmb den baaren Pfenning alles Gewaͤchs der Erden abkaufft vnd wohlbezahlet: darneben mit Ab- vnnd Zufuhr die Zoͤlle mercklich verbeſſert.
Gegenwertiger Zeit aber ſtunde das Land oͤde/ daß die entwichene Lands Kinder nicht wieder heran kaͤmen/ noch vermoͤgliche Leuthe ein Fuß darin zuſetzen gedaͤchten/ ja daß auch die gewohnliche Straſſen von den Kauffleuthen gemitten wuͤrden: darumb dann Kauffleuthe/ ſo dem Lands Fuͤrſten vnder die Arm greiffen/ vnnd ein gantzes Ampt eintzelen vnderhalten/ auffbringen/ vnnd reich machen koͤndten/ ſich nicht ferꝛner anmeldeten/ deren doch bekantlich bey dem betruͤbten Zuſtand in Engelland/ vnd bey dem verkuͤrtzten Kauffhandel in Holland/ nicht wenige geweſen.
Was nun der Kauff Handel vor ein Auffnehmen braͤchte/ moͤchte Antorff vnd Amſterdam bezeugen/ ja die Statt Wienſelbſten ſo in jhren Mauren kein groͤſſern Bezirck haͤtte/ vnd der Niederlag groſſe Freyheit geſtatte/ vmb gemeldten Nutzens willen.
So haͤtten ja alle Staͤnde deß Roͤ.
Reichs bey den General Friedens Tractaten auff die Commercien geſehen/ vnnd dieſelben zuerheben gute Verſchaffung gethan: wohl wiſſend/ daß ohne dieſelben ſo vermaͤngte Staͤnde/ auch nicht das Ober Haupt/ ſich ſtabilieren/ vnnd in noͤthige Verfaſſung ſetzen koͤnnen.
Darumb dann Pfaltz den Rhein Strom nicht weniger zu beobachten haͤtte/ als Bayern vnd Oeſterꝛeich die Donaw.
So moͤchten die Schweitzer/ Elſaſſer/ vnd drey Geiſtliche Churfuͤrſten jhr Jntereſſe hierbey zum wenigſten in jhren Zoll Kaſten vermercken/ daß ein ſolches Land/ da eine Kriegeriſche Nation/ ſo im General Frieden nicht begriffen ſeyn wollen/ ein veſten Fuß geſetzt/ vnd weit vmb ſich greiffen kan/ auch kein ander Recht/ als Militariſchen Schein gebraucht/ wegen allerhand geſuchten/ vnd vngeſuchten Vngelegenheiten nicht bewohnt wird/ vnd daß kein verſtaͤndiger Menſch hien ein begehren kan.
Neben dieſem allen meynten zwar die Chur/ vnnd Fuͤrſten deß Roͤm- Reichs/ es ſolte Spanien jhnen zugefallen abtretten/ vnd den Rheinſtrom vnbekuͤmmert laſſen: der aber jederzeit hoͤfflich geantwort/ vnnd ſich alles guten Vernehmens beflieſſen/ dieſe Sachen auff die lange Banck zuſchieben/ vñ mit der Zeit ſeinen Nutzen zuſchaffen.
Es haͤtten aber die Staͤnde deß Roͤm.
Reichs bedencken ſollen/ daß Ferdinandus II. dem Hauß Spanien die Vnder Pfaltz erblich vnd aigenthumblich abgetretten/ welches ein Kayſer gegen einem Aberaͤchter zuthun befugt geweſen/ als die Churfuͤrſten ſelbſt auff dem Tage zu Muͤlhauſen erkant: auch hernach ſonders vnd ſampt den Hertzogen in Bayern/ zu einem Mit Churfuͤrſten angenommen.
Auch iſts es kein Donation ſine onere, die weil Spanien bey dem Boͤhmiſchen erſten Vnweſen ſehrviel gethan/ die Schlacht auff dem Weiſſen Berge durch den Oberſten Verdugo fuͤrnemblich erhalten/ groſſe Speſen allenthalben angewand vnnd ſich ſelbſt entbloͤſt.
Welches dann die ſamptliche Geiſtliche in Teutſchland/ vnnd vor allen andern die drey Geiſtliche Churfuͤrſten am Rhein erkennen ſolten/ denen die Vnion die Roͤcke wohl außgezogen/ vnd die Laͤnder abgenommen haͤtte/ da nicht Spanien den Marggraff Spinola mit einer anſehnlichen Armee haͤtte den Rhein herauff gehen/ vnnd jhnen Schutz halten laſſen: die Liga waͤr mit keinem andern Ruͤcken verſehen geweſen/ wann ſie nur nicht auff Frantzoͤſiſche Seite zum Theil abſpringen wollen.
Genug waͤre es darmit nicht/ daß die Geiſtliche das Hauß Oeſterꝛeich ſo tieff hie nein verwicklet/ zum Spruch vber die Geiſtliche Guͤter vermoͤcht/ vnd ohne Einſatz kegeln/ oder jhren Heller bey ſorglichem Spiel wieder herauß nehmen wolten/ da ſie ſich nun bey dem vbereilten Frieden vertiefft/ vnd die Waffen niedergelegt: darbey aber jhrer Prieſterlichen Pflicht zu der Roͤm.
Catholiſchen Kirchen in vielen ſtuͤcken vergeſſen: ſolten ſie dannoch dem Aller Catholichſten Koͤnig nicht zuwiderleben/ vnnd ein ſo geringe Recompenß/ die mit der Zeit zu jhrem hoͤchſten Nutzen gedeyhen wuͤrde/ entziehen helffen.
Es moͤchten die Proteſtierende Staͤnde/ auch Confederirte Kronen hierbey jhr belieben vorbringen/ ſo moͤchten ſie dannoch die offentliche Proteſtation wider den vermeynten Friedenſchluß gelten laſſen: zumahl Spanien wegen deß Burgundiſchen Krayſes/ auch ohneracht ſeiner/ dem Haupt vnnd fuͤrnembſten Gliedern erzeygten Huͤlffe/ nicht ſollen/ noch koͤnnen vnverantwortlicher Weiſe vorbeygegangen werden.
Franckreich haͤtte keine Prætenſion an Jtalien/ als den ſcheinbaren Vorwand der Bundsgenoſſen vnd Freunden: weniger Anſpruch an Pignerola:
vnnd haͤtte dannoch ſich daſelbſt feſt geſetzt/ ſo ferꝛn daß er die Thuͤr in Haͤnden behielte/ vnd andern vnſchuldigen Staͤnden auff dem Nacken ſaͤſſe: aber Spanien haͤtte ſein Eygenthumb/ vnnd vbel abgewogene Recompenß zubehaupten/ nicht eben zu eygenem Nutzen/ der noch vberſchieſſende Speſen erforderte/ ſondern den Ertzhertzogiſchen depoſſedierten Pupillen wieder zu dem jhrigen zuverhelffen: zumahl weder Kayſer/ noch Staͤnde ſie zum Loͤßgeld deß Friedens nit geben moͤgen.
Was dann Schweden vor andere Vrſach gehabt/ das Roͤm.
Reich mit feindſeeligen Waffen anzufallen/ als daß ſeine Vettern/ die Hertzogen von Mecklenburg jhrer Laͤnder/ wegen Colluſion vnnd wuͤrcklicher Huͤlffe zu dem Feinde/ entſetzt waren.
Dergleichen Vrſach Franckreich auch an Lothringengeſucht: derentwegen Spanien deſto weniger zuverdencken.
Vnnd da auch kein andere Vrſach zuermeſſen kaͤme/ müſte doch Raiſon d’ Eſtat gelten/ die dem Frantzoſen gerahten/ die Renunciation bey beyden Heurahten/ ſonderlich ſeiner Gemahlin/ als aͤlteſter Jnfantin auß Spanien/ zuvernichten/ Pignerola zubehalten/ dem Hertzogthumb Lothringen wohlerworbene Orth wieder abzuzwacken/ vnd ſich gar in das Teutſche Weſen einzuflechten.
Vnd vmb ſo viel mehr/ weil Franckreich hiebevor den Eugellaͤndern die Statt Roſchellen/ verſprochener vnnd verabſcheydeter maſſen nicht eingeraumpt/ weil ſie inalienabel waͤr/ vnnd von der Kron nicht koͤnde enteuſſert werden.
Auß welchem Bedencken Spanien nimmermehr geſtatten kan/ daß das Elſaß einigem andern/ als Oeſterꝛeichiſchem Fuͤrſten/ weniger einem Außlaͤndiſchen/ zumahl feindſeeligen Potentaten vbergeben werde/ vnd erblich bleibe: ſintemahl das Stamhauß der Graffſchafft Habſpurg/ mit deren Oeſterꝛeichiſchen Vorlaͤndern vnnd Landvogteyen/ ſolcher geſtalt verknuͤpfft vnd verwachſen/ daß ſie zu ewigen Zeiten ohne voͤlligen vnd rechtmaͤſſigen Conſens aller vnnd jeden Oeſterꝛeichiſchen Jntereſſenten/ ſonderlich aber deß Hauſes Spanien/ als deß erſten Aſtes im ſelbigen Stamme/ nicht moͤgen abgeſchnitten werden.
Wunderſam/ daß man eben vber Spanien Barꝛabas rufft/ wann er einigen vortheil/ der ſchweren Speſen vnd Vngelegenheiten ſucht/ da doch Bayern nicht ein Kreutzer dahinden gelaſſen/ ſondern vberzahlt werden muͤſſen.
So hat Sachſen/ vneracht deß weit mehr vergreifflichen Schluſſes zu Leipzig/ als der Pfaltzgraff in Boͤhmen verwuͤrckt/ ſeiner nicht vergeſſen/ vnd die Laußnitz/ ſampt den vier Aemptern auß dem Stifft Magdeburg davon getragen.
Vnnd warumb ſollen die Schweden ſo herꝛliche Reichs Lehen erhalten/ vnd deß Hauſes Oeſterꝛeichs Zuchtmeiſter werden: auch mit Franckreich Staͤnde deß Reichs machen:
ja der Landgraff in Heſſen das feindliche Beginnen ſeiner Fraw Mutter mit ſo groſſem vortheil durchdringen/ in deme die wohlverdiente Spanier/ als Mitſtaͤnde/ zu Vndanck abgewieſen werden.
Kurtz davon zuſagen:
Franckreich hat vor hundert Jahren Metz/ Tull vnd Verdun/ vnder dem Titel deß Beſchirmers teutſcher Freyheit/ nemblich der Proteſtirenden/ weg genommen vnnd behalten: darumb Spanien vnder dem Titel deß Beſchirmers der Catholiſchen Religion vnd Staͤnden in Teutſchland/ die Vnder Pfaltz wohl/ vnnd beſſermag beſitzen.
Es gehe aber einer in das wette Feld/ vnd nehme auff der Frantzoſen thun vnd laſſen acht/ wie ſie jhr lang geſuchtes regnum Auſtraſiæ, Weſtreich wieder anfangen auffzurichten/ vnnd eben deßwegen das Hertzogthumb Barꝛ eingezogen/ gantz Lothringen vberwaͤltigt/ vnnd das Elſaß auch an ſich geriſſen: endlich werden ſie gar nach der Kayſerlichen Kron/ vnd der teutſchen Freyheit greiffen/ wie ſie dann vnverholen/ gegen Caroli V. Wahl gethan/ vnd jetzt Ferdinandum III. euſſerſten vermoͤgens gehindert haben/ deß heymlichen Verſtands mit Trier vnnd Bayern zugeſchweigen.
Vnd hie ſolte Spanien ſtillſchweigend/ die Haͤnde im Schooß zuſehen/ daß Franckreich die Maaß beſitzt/ die Moſell bezwingt/ vnnd den Rhein auffzaumet: darneben in allem ſeinem Thun den Ketzern Schutz haͤlt/ vnnd allen Vorſchub leyſtet: als muͤſte den Rechten gemaͤß ſeyn/ daß Franckreich den Hertzogen auß Lothringen ohne erhebliche Vrſachen vertrieben/ den Hertzogen zu Monaco vberliſtet vnd hindergangen/ die Catalonier vnnd Hollaͤnder in jhrer Rebellion geſtaͤrckt/ die Napolitaner vnd Portugieſen verꝛeytzt/ vnnd der General Reformation in Teutſchland wiederſtanden: Spanten aber allein das Waſſer betruͤbt/ wann er die Roͤmiſche/ Catholiſche/ Apoſtoliſche Religion befoͤrdert/ vnnd ſein eygen Spruͤche/ an das Elſaß/ die Vndere Pfaltz/ das Koͤnigreich Boͤhmen vnnd andere Oeſterꝛeichiſche Laͤnder verfolgt/ oder den verſtoſſenen Pupillen/ als Blutsfreunden/ Schutz haͤlt.
Vnd moͤgen allhie keine Tractaten nicht gelten/ welche dem Hauß Oeſterreich bey wiederwertigem Lauff deß Gluͤcks vnnd der Waffen ſo ferꝛn ſind abgenoͤthiget worden/ daß keine Rettung zuerdencken geweſen/ den damahligen Feind auß dem Neſt zubringen/ man haͤtte dañ alles ins Spiel ſetzen/ vnd in die Schantz ſchlagen wollen.
Darumb dann eines dritten Recht/ vnnd zumahl eines Pupillen Wohlfarth hierin im geringſten nicht periclitieren kan/ wie der geringſte Bawren Schultheiß muß bekennen.
Es werden auch die Staͤnde deß Roͤmiſchen Reichs/ ſo hierin auß Noth vnnd Forcht gehellen muͤſſen/ ſelbſt bekennen/ daß ein ſo maͤchtiger vnnd vnruhiger Nachbar/ der mit jhrem Oberhaupt leichtlich in Streit gerahten kan/ jhnen jhre Wohlfarth gantz zweiffelhafftig macht:
dann die Proteſtierende koͤnnen abnehmen/ wie die Frantzoſen gegen jhnen geſinnet ſeyen/ wann ſie/ den Hugonotten allen Vorſchub vnnd Huͤlff abzuſchneiden/ den Pfaltzgraffen ſo ſchimpfflich in Arꝛeſt genommen/ vnd dem Bayerfuͤrſten alle Befoͤrderung gethan.
Darneben werden die Catholiſche Staͤnde ſich deß Frantzoſen gar nicht zugetroͤſten haben/ weil er wohl gute Catholiſche Wort gibt/ aber ſein Gewalt den Ketzern darbieth/ vnd wegen deß Geiſtlichen Vorbehalts/ nimmermehr wird auffſetzen/ was das Hauß Oeſterꝛeich biß dahin ſo trewlich vnnd vnermeſſen gethan hat.
Jn ſolcher/ vnd mehrer andern Betrachtung ſolten die Catholiſche Staͤnde in Teutſchland nicht ſuchen den Spanier von dem Rheinſtrom zutreiben/ ſondern vielmehr die Lini auß dem Lützelburgerland wiederumb zuziehen/ auff daß/ wann Oeſterꝛeich wegen geſchloſſener Friedens Tractaten je muͤſte ſtillſitzen/ dan- noch Spanien die Haͤnde vngebunden haͤtte/ vnd die Catholiſche Parthey wieder erheben koͤndte.
Vnder deſſen moͤchte man die Tractaten verlaͤngern/ vnnd die Vrſach deß Verzugs auff andere/ ſonderlich auff Chur Pfaltz abwaltzen.
Man hatte Vorzeiten nicht gern geſehen/ daß Manheim an den Außfluß deß Neckers/ auff den Rhein gelegt/ vnnd beveſtigt worden: deßwegen man dann das Vdenheim/ nunmehr Philippsburg/ dargegen gebawt/ vnnd den Strom auſſer Obacht nicht laſſen wollen: weniger koͤndte dieſer Zeit Franckenthal auß Handen gehen/ nach dem der Frantzoß noch die Veſtung Breyſach/ auch Philippsburg jñen haͤtte.
Bekandt auch/ wie die Staaden oder Hollaͤnder ein vnd andern Orth vberzogen vnd beſetzt/ nicht eben eygenthumblich zubehalten/ ſondern jhren Vortheil/ zu deß Feinds Schaden/ darauß zuſuchen.
Endlich haͤtte Spanien ſich vor Gewalt nicht zubefahren/ weil ſo viel Staͤnde vber einen Leyſt ſich nicht Schuhen lieſſen/ vnnd auß wiederwertigen Sinnen die Trennung erfolgen muͤſte.
Vnd geſetzt/ es wuͤrde eine Belaͤgerung vorgenommen/ ſo koͤndte doch dieſelbe auß dem Luͤtzelburgerland/ leichter als die vor Diedenhoffen vnder dem Fequieres vom Piccolomini/ auffgeſchlagen werden.
Geſetzt/ Spanien můſte accordieren/ vnd abziehen:
das ſolte ein erwuͤnſchte Gelegenheit ſeyn/ die vier Obere Krayß gar zuvberwaͤltigen/ welches nach Begebenheit/ wann Schweden von Poln vnnd Dennmarck auff beyden Seiten gezauſet/ vnnd Franckreich in ſich ſelbſt verworꝛen ſeyn wird/ wann man meynt/ der Schnee haͤtte den Schimpff bedeckt/ vnnd das Graßwaͤr jenen Fruͤling daruͤber gewachſen/ die Vberſchwemme deß außlauffenden Rheins haͤtte Schleim vnnd Sand darauff gefuͤhrt/ in der Auff- vnnd Abrechnung zufinden ſeyn ſolte.
Daß nun Pfaltz klagte/ das Land blieb wegen der Beſatzung in Franckenthal vnbewohnt/ vnnd vngebraucht/ weil keine vermoͤgliche Leuthe auß der Frembde/ jhre Mittel dahin verſtecken würden:
das moͤchte Spanien zu ſeinem Vortheil vmbkehren/ vnnd erinnern/ daß ſeine angeborne Vnderthanen auß Braband vnnd Flandren eben dieſen Orth/ der den Kayſeriſchen vnnd Spaniſchen Waffen ſo viel zuſchaffen gemacht/ erbawt haͤtten: vnnd daß/ im fall/ die Spaniſche Macht auß der Vndern Pfaltz weichen muͤſte/ der heymlichen Ketzer ſehr viel auß denſelben Landen ſich erheben/ vnnd an den Rheinſtrom ſetzen ſolten: darumb jhnen dieſer Luſt billich zubenehmen waͤre.
Auß dieſen erzehlten Vrſachen iſt ſchwerlich zuglauben/ daß die dreyzehen Roͤmer Monat/ ſo der Kayſer von den verwilligten ein hunderten zur Außzahlung der Beſatzung in gemeldtem Orth/ will verwenden/ wie ſchwer ſie auch von den Staͤnden zugewinnen/ den Außzug wenig befoͤrdern ſollen/ weil niemand dem Kayſer vorſchreiben kan/ was er mit ſeinen Geldern zuthun habe.
Doch ſcheinets/ als wolte Chur-Mayntz nicht nachlaſſen/ biß der Sachen ein End komme.
Solten nun Kayſeriſche Voͤlcker hien ein gelegt werden/ moͤchte es beſſer oder boͤſer werden.
Der 18. Diſcurß.
Drey Printzen in Franckreich kommen in Verhafft/ vnnd werden wieder loß: aber der Cardinal Mazarini muß auß dem Koͤnigreich weichen.
Was die Tuͤrckiſche Bottſchafft zu Madrit geworben.
Warumb Plumbino eingenommen/ vnnd wieder erobert worden.
Wie Franckreich vnnd Portugall wollen eygene Patriarchen ſetzen.
Wie die Venetianer zwey Mittel ergriffen.
Die Engellaͤnder fahren fort: Schweden hat Haͤndel mit den Reuſſen.
China will zum Chriſten werden.
Holland ſtutzt:
Genua iſt in Gefahr:
Schweitz behauptet jhre Freyheit.
JN Franckreich wolte es verworꝛne Haͤndel geben/ in deme jederman vber den Cardinal Mazarini klagte/ daß er ſich bereichte/ die Laͤnder biß auff den grad verderbete/ vnd die Reichshaͤndel vngebührender Weiß fuͤhrete.
Es ſchien aber alles ein geſuchter Fund zuſeyn/ die Koͤnigin vom Regiment/ vnnd den Koͤnig vnder etlicher wenigen Gewalt zubringen.
Der Printz von Condè brauchte ſich im Feld mannlich/ vnd kondt im Winter bey Hoff nicht ruhig ſeyn/ begehrte vber ſeine Gubernamenter/ vnnd Veſten noch alle nahmhaffte Orth in Flanderen/ als wolte er die Veſtungen/ ſampt der anſehnlichen Herꝛn Gemuͤther alle an ſich ziehen/ vnnd ohne Maßgebung dominieren.
Der Cardinal hatte jhm lang zugeſehen/ vnd die Koͤnigin beredt all ſein Begehrn zuerfuͤllen/ vnnd jhn ſolcher geſtalt ſicher zumachen.
Er wurd aber zu Eingang Dieſes 1650.
Jahrs mit ſeinem Bruder vnd Schwager/ den Hertzogen von Conty vnnd Longueville angehalten/ vnnd au bois de Vincennes in Verwahrung gefuͤhrt/ auch bald alle drey von einander gethan.
Hiemit war es aber nicht genug:
dann der Koͤnig wuſte deß Printzen ſehr groſſen Anhang/ wegen ſeines Herkommens vnd Geſchlechts/ auch hohen Aempter/ vnd fuͤrtrefflichen Kriegstugenden: darumb ordnet er alles wohl an in Pariß/ zog auß mit Heers Macht/ bracht wieder in Gehorſamb/ was wanckete/ oder jhn nicht mehr erkennen wolte: contentirt die Schweitzer mit Geldt/ Kleinodien/ Brieffen vnd Verſprechen.
Aber der Feldmarſchalck Turaine machte ſich ein groſſen Anhang vnnd der Gefangenen Printzen Parthey/ vermoͤcht den Ertzhertzogen zu Bruͤſſel/ zu einem Einfall in Franckreich/ mit deme Fuͤrſatz/ nicht nachzulaſſen/ biß die Printzen wieder auff freyem Fuß ſtünden/ der Hertzog in Lothringen ſein Land wieder bekaͤme/ vnd Sedan dem Hertzogen von Bullion wieder eingeraumbt wuͤrde.
Vnder deſſen ſolte Spanien groſſe Summen Gelder/ vnnd benahmpte Notturfft zur Armee vñ etlichen Beſatzungen darꝛeychen/ welches d’ Marſchalck ſelbſt an den Koͤnig ge ſchrieben/ vnd allen Gehorſamb zugeſagt/ zumahl er nur die boͤſe Rahtgeber meynete.
Weil nun bald hernach die Hertzogin von Orleans ein jungen Printzen zur Welt gebracht/ wolten etliche hoffen/ es wuͤrden die Printzen vom Koͤniglichem Gebluͤt nicht ferꝛner rumoren wollen/ nach deme wegen der Succeſſion nicht viel mehr zuhoffen.
Dann deß Koͤnigs Perſon war jung/ vnd haͤtte leichtlich die Augen moͤgen zuthun:
ſo ſchiene deß vorigen Koͤnigs Bruder/ erwehnter Hertzog von Orleans/ etwas krafftloß: dannenhero dem Printzen von Condè das Koͤnigreich/ oder zum wenigſten die fuͤrnembſte Verwaltung deſſelben gebühren wollen: nun aber fiel ſolche Hoffnung.
Vnder deſſen gingen die Spanier vnnd auffruͤhriſche Frantzoſen/ ſo es mit den Gefangenen Printzen hielten/ in Franckreich/ nahmen etliche Orth ein/ theylten ſich in drey Hauffen/ verderbten allenthalben die Ernd/ ſchlugen dem Gubernator in Peronne ſechs Regimenter/ vnnd erweckten groſſe Forcht.
Doch ſchrieb vnder deſſen der Ertzhertzog an den Hertzogen von Orleans/ es haͤtte der Koͤnig in Spanien jhm befohlen/ demſelben/ oder wer die Verwaltung in Franckreich fuͤhrete/ den Frieden/ oder newen Krieg anzukuͤnden: gedachte aber der Gefangenen Printzen nicht mit einem Wort.
Nach deme nun dieſer Vortrag mit dem Parlament zu Pariß war vberlegt worden/ begehrt man Zeit vnd Orth/ zu den Tractaten zubenahmen.
Es wurd aber nichts geſchloſſen/ weil die Frantzoſen ſpuͤren wolten/ deß Ertzhertzogen Vollmacht waͤre etwas lahm.
Darumb fuhr der Lothringer forth/ vberfiel den Oberſten Ruſwurm/ daß von zwoͤlff hundert Mann wenig darvon kommen/ erobert ein vnd ander Orth/ vnd thaͤt herꝛlichen Progreß an der Maaſe/ wurd aber vom Gubernator in Nancey auch geputzt.
Der Ertzhertzog bezwang die Veſtung Mouſon. Aber der Koͤnig in Franckreich zog mit voller Macht auff die Spanier/ erobert Rethel/ vnd erlegt die Spanier/ Turainiſchen vñ Lothringer/ die den Orth kamen zuentſetzẽ/ biß auff dz Haupt.
Hiernechſt nahm der Koͤnig die mehrſte Voͤlcker/ vnnd gieng auff Bourdeaus/ bracht den Orth zu ſeiner Devotion/ verſprach jhnen Freyheit von der Contribution biß ins ſechs Jahr.
Dannoch wolte es allenthalben in Franckreich krachen/ weil das Volck den Kriegslaſt nicht mehr ertragen konde/ vnd ſich einbildete/ der Printz von Condè ſolte mit dem Spanier ein guten Frieden treffen/ vnd das Koͤnigreich wieder zu Ruhe bringen.
Es giengen aber alle Baarſchafften/ Kriegs-Verfaſſungen vnd Werbungen auff dieſen Nothfall/ zumahl die Statt Pariß ein wunderſames Lied haͤttelernen muͤſſen/ da die Spanier obſiegen koͤnnen.
Auff dieſe weiß war in Jtalien groſſe Klag/ vnnd gieng ein Orth nach dem andern wieder verlohren: nicht weniger Vnordnung ſpuͤhrte man in Catalonien:
doch dachte der Cardinal/ wann dieſes Sturm wetter voruͤber waͤr/ koͤnde man auſſerhalb/ da nichts als vom Gewinn etwas verſpielt wuͤrde/ wohl Raht vnnd Huͤlff ſchaffen.
Die Reden deß gemeinen Volcks kamen von den groſſen Herꝛn:
vnd die Parlament ſelbſt nahmen deß Volcks Geſpraͤch vnnd Begehren in Obacht/ ſo ferꝛn/ daß der Koͤnig/ die Koͤnigin vnd der Cardinal ſelbſt vor das allerbeſte befanden/ daß man die Gefangene Printzen wieder auff freyen Fußſtellete/ damit man dieſe Parthey von den Spaniern koͤnd abziehen:
wie dann der Marſchalck Turaine zu Pariß ſehr Willkom geweſen/ vnnd mit ſeinem Bruder/ dem Hertzogen von Bovillon/ ſich an deß Koͤnigs Parthey veſt verbunden: ob es ſchon anfangs in Mißtrawen geſchehen.
Es hat aber dieſe erlangte Freyheit die heroiſche Gemuͤther nur vmb etwas zuruͤck gehalten/ biß der Widerwillen gegen dem Cardinal wieder vorgedrungen/ vnnd es bey dem gemeinen Volck/ auch im Pariament zu Pariß ſo weit gebracht/ daß der Cardinal/ wegen eines Decrets auß dem Koͤnigreich entwichen/ vnnd ſich in deß Churfuͤrſten zu Coͤln Bottmaͤſſigkeit begeben/ von dannen er die Vnruh in Franckreich/ als von einem hohen Thurn ſpeculiert/ vnd deß Printzen nachmahlige Haͤndel cenſurirt/ biß man jhn/ bey dieſer angehenden Regierung deß nunmehr Muͤndigen Koͤnigs vielleicht moͤcht wieder erfordern/ darwieder ſich der Printz von Condè mit Haͤnden vnd Fuͤſſen wird ſetzen/ vnnd allzeit das Exempel deß Marquis d’ Ancre vorſchuͤtzen.
Es wolten dieſes Jahr Spanien vnnd Franckreich einander gar zu hart zauſen: drey Armeen ſtellete der Spanier zu Feld/ eine in Hennegaw/ die andere im Lutzelburgerland/ die dritte in Flandern/ zu welcher der Printzen Anhang ſtieſſe/ zwar eines vnnd anders eroberte/ aber auch wieder verlohre/ nach dem die Frantzoſen mit gleicher Macht jhnen begegneten.
Aber in Catalonien gieng es anderſt/ weil der Frantzoͤſiſche Vicerè Mercæur ſich vor Caſtelleon lieſſe ſchlagen/ vnnd gewaͤrtig muſte ſeyn/ daß das gantze Land wieder abfiel/ zumahl er die Veſtung Flix/ ſo gleichwohl mit 900. Frantzoſen beſetzt war/ vor dem Spaniſchem Gewalt nicht koͤnderetten.
Bey allem dieſem Weſen fuhr niemand beſſer/ dann der Hertzog von Lothringen/ der zwar den Spaniſchen jederweilen ein Reuterdienſt leyſtete/ aber mit baarem Geldt/ oder einem ſtuͤck Lands/ zur Verſicherung/ wohlbezahlt nahm.
Zumahl denckwuͤrdig kompt vor/ daß ein Tuͤrckiſcher Baſſa in Spanien zu Madrit angelanget/ weil Spanien niemahls einige Freundſchafft/ als gar newlich/ mit dem Tuͤrcken geſucht zumachen/ vnd ſolche jmmerzu an den Frantzoſen getadelt hat.
Vnd ſcheinet/ als ſey der vhralte Schrecken wegen der Frantzoͤſiſchen Waffen in Orientlaͤngſt verſchwunden/ auch wolle der Tuͤrck ſich mehr auff die Spaniſche Seite legen/ weil er ohne zweiffel gruͤndlichen Bericht eingenommen/ von deß Hauſes Oeſterꝛeich engerem Bund/ vnnd daß dermahl eins ein guter Theil Teutſcheslandes/ neben den Koͤnigreichẽ Boͤhmen/ Vngarn/ Croaten/ vnnd gantz Schlanonien/ demſelben groſſen Hauffen werde zuwachſen.
So haͤtte er dann ſich zu befahren/ daß ein ſo vbermaͤchtiger Potentat jhm nicht etwan einfiele/ wann er mit dem Perſianer ſich vertiefft haͤtte.
Dann gleich wie der Perſianer zwiſchen dem Tartariſchen Hauffen/ Jndianiſchen Monarchen/ vnd dem Tuͤrckiſchen Kayſer liegt/ alſo ligt der Tuͤrck zwiſchen dem Tartern/ Perſianer vnd den Chriſten/ pflegt auch nimmermehr mit zweyen Feinden zu einer Zeit zukriegen/ auff daß er ſeine Macht nicht trennen muͤſſe.
Dieweil nun dem Tuͤrckiſchen Geſandten deß Koͤnigs in Spanien Majeſtaͤt auch ſolte kund werden/ vnnd in die Augen ſtechen/ wurd er durch vierzehen wohl geputzte Saal/ zur Andientz gefuͤhrt/ da der Koͤnig auff einem hohen Thron ſaſſe/ vnd die Grandes in groſſer Zahl jhm auffwarteten.
Sein Credentz Schreiben war von Aly Soliman/ dem Herꝛn der gantzen Welt:
er beklagt der verſtorbenen Koͤnigin Todt/ wuͤnſchte Gluͤck wegen der jungen Koͤnigin/ vnd begehrte geheyme Audientz/ ſo jhm auch gegeben worden.
Sein Anbringen beſtunde fuͤrnemblich in dieſen vier Puncten/ neben ſehr herꝛlichen Præſenten/ die weil die Chriſten auff das Heilige Grab/ vnd auff die Statt Jeruſalem ſo gar viel hielten/ daß ſie auch auß den euſſerſten Landen dahin Wallfahrten kaͤmen/ wolte der Tuͤrckiſche Kayſer/ ſeinen geneygten willen zubezugen/ daſſelbe Jhrer Koͤniglichen Majeſtaͤt gutwillig/ vnnd ohne entgelt vberlaſſen.
Wann dann auch die Enropheiſche vnnd Jndianiſche Kauffhaͤndel ein guten Theil der Welt vmbfaſſeten/ moͤchten die Tuͤrcken nichts liebers ſehen/ als einen freyen Kauffhandel zugeben vnd zunehmen.
Vnd damit derſelbe zu beſſerem vernehmen Anlaß geben koͤnde/ waͤr eine Sultanin deß Kayſers Schweſter/ hiebevor von den Maltheſern gefangen geweſen/ vnd in dem Chriſten Glauben vnderwieſen/ auch getauffet worden: ſolche koͤndte dem Don Ioan di Auſtria, deſſen Tugend durch die gantze Welt erſchollen/ vermaͤhlet/ vnd mit einem Koͤnigreich in Africa gegeben werden.
Wann auch beyderſeits viel Gefangene vnnd Sclaven ſich befinden/ wolte die newe Freundſchafft eine gleiche Loßzehlung erfordern.
Solche Sachen konden den Frantzoſen den Flog in das Ohr ſetzen: vnd iſt kein wunder/ daß der Tuͤrck dergleichen Sachen allhie laͤſt vortragen.
Dann jhm wohl bekand iſt/ daß Spanien ſeine Laͤnder von Mannſchafft entbloͤſſet/ wegen der Jndien ſonderlich/ vnd deren jmmerwehrenden Kriegen/ alſo deß gelobten Landes nicht hoch achten wuͤrde/ als nur zum Heyligthumb/ gleich wie Türcken jhre Wallfahrten nach Mecha.
Der Nutzen iſt auch nicht mehr ſo groß vmb Jernſalem/ wegen deß Abfalls von der Roͤmiſchen Kirchen/ vnnd der andern Wallfahrten nach S.
Jacob/ vnnd nach Loretto: derowegen der Tuͤrck mit einem Ding/ das bald von ſich ſelbſt verſchwinden moͤcht/ noch Danck zuverdienen ſuchet.
Vnnd weil Spanien zu jeden Zeiten ſo gar eyferig ſich in der Roͤmiſchen Religion erzeigt/ auch dadurch die Gemuͤther gewaltiglich an ſich gezogen/ ſoll es billich dieſe Gelegenheit nicht auß Handen laſſen/ ſondern auß Raht deß Conclaue ſolche Offerten annehmen/ aber auch ſehen/ welcher geſtalt ein freyer Paß dahin zueroͤffnen/ vnnd zuerhalten waͤre.
Nicht meyne ich/ daß man/ wie vor Zeiten/ die Creutzbruͤder wieder auffmuntere/ vnnd hienfuͤhre/ ſondern daß man die Laͤnder ſuche aneinander zuknuͤpffen.
Wann aber der Tuͤrck/ was er in Vngarn hat/ nicht wird vergeben wollen/ muͤſten einige andere Mittel vnnd Wege an die Hand genommen werden:
So kan auch das Conclaue eben wenig/ als der Muphti den Kauffhandel gut heiſſen:
vnnd lieffe wieder der Tuͤrcken Geſatz:
es waͤre dann Sach/ das doch nicht zuvermuthen/ daß die Tuͤrcken ſich nach dem Chriſten Glauben ſehneten/ wie dann durch die Sultaninnen/ deren Schoͤne dem Tuͤrckiſchen Kayſer macht wohlgefallen/ etwas wincketen: zumahl die Nachtigallen/ ſo auff dem Hauptkuͤſſen ſitzen/ lieblich ſingen vnnd ſchlagen.
Mit heurahten aber ſich einzulaſſen iſt zumahl vnglimpfflich/ ſo wohl an einem als an dem andern Orth.
Wie es dem Daͤniſchen Graffen Vollmar in der Moßkaw deßwegen ergangen/ iſt bekand: wie der Cardinal Richelieu in Franckreich mit dem heurahten ein Koͤniglich Gewerb getrieben/ iſt vnvergeſſen: was Carolus/ der letzte Hertzog in Burgund/ mit ſeiner einigen Tochter vnd Erbin vor ein langen Jahrmarck gehalten/ iſt zuleſen.
Vnd eben dieſes ſolte der Spaniſchen Monarchey ein harten Stoß geben/ wann die Maranen/ im Koͤnigreich Granaten ein ſolchen Anlaß zum Auffſtand vnnd Abfall/ oder auch Don Iean di Auſtria einen Ruͤcken/ ein ſchaͤntzlein zutragen haben koͤndten.
Spanien iſt mehr kluͤger/ als daß es den rechtmaͤſſigen Bruͤdern oder auch Soͤhnen ſolchen Gewalt ließ einraumen.
Jm Traum ſey es geſagt: viel beſſer/ hie oder da ein Fraͤwlein genommen/ ſonderlich zu Mantua/ damit ein Spruch fruͤh oder ſpath erwachſe/ den man eben ſo wohl in Obacht nehme/ als der Frantzoß ſeine Prætenſion auff Mayland/ aber auch beſſer durchtreibe/ vnnd behaupte.
Jn Summa/ weil Spanien laͤngſt eine Geſandſchafft nach Conſtantinopel abgefertigt/ daruͤber gleichwohl der Gewiſſens Raht lang Bedenckens getragen/ hat man dergleichen nicht vnbillich zugewarten gehabt: nach deme ſich in dieſen Zeiten alles verkehret.
Dann ob ſchon die Frantzoͤſiſche Macht den Spanier an einem ſehr empfindlichen Orth angegriffen/ vnnd Plumbino/ auch Portalongono/ nach deme es mit Orbitello fehl geſchlagen/ in Jtalien jhm entzogen/ dadurch eine Bruͤck nach dem Koͤnigreich Naples zulegen/ in welchem die Vngedult wegen der vbergroſſen Aufflagen/ vnder dem gemeinen Mann ſehr groß/ vnnd der Vnmuth bey den groſſen wegen ſchwaͤrer Dienſtbarkeit vnd verringerter eygener Hoheit nit geringer.
Auch die vhralte Gerechtigkeit vnnd zwar verloſchene Bundnuſſen mit den Caraffa/ vnd andern hohen Haͤuſſern bißher vergraben gleichſam gelegen/ ſo dachte doch der Cardinal Mazarini alhie ein rechten Meyſterſtreich zu thun/ vnd zum wenigſten eine ſtarcke Die verſion zumachen: Deßwegen dann Don Iean Auſtria eine Schieff Armee zu gerichtet/ vnd zwoͤlff Tauſend Mann drein geſetzt/ vnd dieſen Dorn auß dem Fuß gezogen/ zu welchem geringen Schaden/ wie es anfaͤnglich geſchienen/ der kalte Brand vber Nacht zu geſchlagen/ vnd den gantzen Schenckel/ auch groſſen Leib verderben/ oder abloͤſen koͤnnen/ zumahl bereyt deßwegen ein ſtarckes Fieber jhn ergrieffen.
Dieſer Zug konte von den Frantzoſen/ weil ſie innerliche Vnruhe erweckt/ nicht gehindert werden/ koſtet aber den Spanier vierzehen mahl hundert Tanſend Kronen an Barſchafft/ vnd vber Zehentauſend Mañſchafft/ aber auch vier fuͤrnehme Herrn zu Palermo in Sicilien/ vnder welchen auch der gute Apt von Cartano geweſen/ jhre Koͤpffe die ſich nach Franckreich/ vnd zu einer Rebellion neygeten.
So ſchwer fiel dieſe Eur/ konte auch nicht anderſt gefuͤhrt werden/ weil die Belaͤgerte noch wohl vor zwey Jahr Proviand genugſam hatten.
Daß nun Spanien hierbey wercklichen gehindert worden/ etwas newes anzufallen/ oder das alte fort zuſetzen/ mag der Frantzoß jhm wohl glauben/ deme dergleichẽ taͤglich wieder faͤhrt.
So geſchefftig nun Franckreich geweſen/ die Hugenotten zu daͤmpffen/ ſo ſtreng muſte ſich auch Spanien wieder ſeine auffruͤhriſche Vnderthanen erwieſe/ alſo daß/ wegen deß Haupt weſens/ man den Geiſtlichen jederweilen auch muͤſſen ein greiffen/ welches der gute Apt droben erfahren muͤſſen/ auch die Carmeliten vnd Franciſcaner zu Naples leiden/ da jehnen jhre beyde Cloͤſter zu S. Martin vnd S.
Lueien/ dieſen aber der ſchoͤne Baw zur H. Dreyfaltigkeit/ vom Vicerè ſolcher Geſtalt iſt entzogen worden/ da mit man Caſtelen darauß machen koͤnte/ nicht den Koͤniglichen Pallaſt zubeſchaͤdigen/ ſondern alß Vor vnnd Bollwercke zu verthaͤdigen/ gleich wie Verdun auff der Maaß auch wehmuthig zugeben muͤſſen daß die Kirch vnnd die Muͤnche auff dem Huͤgel der Befeſtigung weichen/ vnd dem Citadell ein verleibet worden/ vnd hie felt auß bey/ von der art/ nach welcher die Roͤmiſchen Kirch/ alle jhre Gebaͤw hat wollen anordnen/ alſo daß es auch in der Arctitectur ein ſonderliches vnnd nicht geringes Caſtell macht.
Nicht nur daß der Chor eben gerade nach der Sonnen Auffgang ſich richte/ weil Chriſtus die Sonn der Gerechtigkeit iſt/ vnnd an jenem groſſen Tage vieleicht von dannen wird erſcheinen/ auch alle Thier ſich nach demſelben theil deß Himm̃els ſehnen// vnnd dannenhero weit beſſer/ vnnd geſunder Lufft ſchoͤpffen/ ſondern vnder dieſem ſcheinbaren Vorwand/ daruff der Poͤbel vnd Andacht zu mehrerm ſiehet/ einen veſten Baw ſetzen/ in welchem man wieder der Vnglaubigen vñ Ketzer Vberfall ſich verwahren/ auch der Glaubigen Geaͤthte/ in einem Aſylo vnd ſtarcken Zuflucht erretten koͤnte: wie zun Zeiten Attilæ, vnnd anderer Zerſtoͤrer die Erfahrung bezeuget hat.
Es mag aber bey einfallenden begebenheiten alles dem gemeinen Weſen nutzen vnd dienen/ gleich wie David zur Zeit der Noth die Schawbrod/ welches den Prieſtern allein zu eſſen gebuͤhret/ hat doͤrffen angreiffen vnnd genieſſen.
Vnd dieſer Noth hat der Roͤmiſche Bapſt jederzeit weichen wollen/ wie er dann auch dieſer Zeit ſo wohl/ alß vnder Calolo V. gewichen.
Dann es zielete der Cardinal Richelieu auff etliche vermeynte vhralte Gerechtigkeiten der Gallikaniſchen Kirchen/ trutzte den Roͤmiſchen Stul feyn hoͤfflich/ ſuchte die pragmaticam ſanctionem wieder herfuͤr/ vnnd betrohete den Bapſt/ wann er zu viel Spaniſch/ vnd zu wenig Frantzoͤſiſch ſeyn wolte/ mit einem Patriarchat/ in Franckreich nemblich ein vnder Bapſt zu ſetzen (daß er ſelbſten ohne zweiffel der nechſte in der Wahl ſolte geweſſen ſeyn) der zwar in dem Religions Weſen nichts aͤnderte/ aber die Guͤldene Fluͤßlein/ ſo nach Rom ſich ergieſſen/ verſtopfft/ vnnd fuͤr ſich behielte/ oder wie es heyſſen wolte/ dem Koͤnigreich zum beſten verwendete.
Der newe Koͤnig in Portugal wolte dieſen politiſchen Grieff auch faſſen/ ſchickte den Biſchoff von Lamego nach Rom/ vnnd wurd zwar/ weil in Spanien innerhalb eines Jahrs nicht dempffen moͤgen/ vor ein Koͤnig erkant/ welcher Geſtalt auch ſeine Bottſchafften/ vor guͤltig paſſirten/ hielte aber darneben eben daß er moͤgte ſelbſt die hohe/ mittele/ vnd niedere Prabenden außtheilen/ weil er verhoffe dadurch trewe Leuthe zu machen vnd zu erhalten/ die alle jhre Wohlfahrt jhme allein hetten zudancken/ vnd ſolches nach dem Exempel der Caſtilianer/ welche bey Eroberung deß Koͤnigreichs Portugal jhr eygene/ geiſtliche/ vnd Beampte/ biß auff die Schulmeiſter hatten eingefuͤhrt/ dergleichen der Roͤmiſche Stul jederzeit gethan/ vnd eben deßwegen den Gottesdinſt in Lateiniſcher/ das iſt Roͤmiſcher Sprach wollen verrichten laſſen/ auff daß alle Geiſtliche jhr Abſehen nach Rom hetten.
Dieweil aber hie durch dem Roͤmiſchen Seulan Jntraden vnd Reſpect ein merckliches abgienge/ truge man im Conclaue groß bedencken/ dem Koͤnig hierein zu willfahren/ der aber alſo bald von einem Patriarchen wollen ſprechen/ welcher dem Bapſt zwar vnderwuͤrffig/ doch nur communicatiuè waͤr:
weil nun die reſolution nicht erfolgen wollen/ damit der Bapſt zu Rom nicht etwan gar ad suburbi carias eingeraumet wuͤrde/ zoge der Geſand mit Vnwillen/ vnd vnverrichter Sachen wieder nach Hauß.
So gar vnbeſtendig iſt alles hie vnden auf Erden/ alſo das manches mahl die groͤſte Gefahr entſtehet von Orten vnnd Enden da man ſichs am wenigſten verſiehet.
Jn der vbrigen weiten Welt ſtunde eben wohl alles auff wanckenden Beynen.
Die Venetianer lagen bald vnden/ bald oben/ theten doch einigen Progreß/ vielleicht in deme etwas zuverzagt/ daß ſie jhrem General Riua nicht geſtatten wollen/ in das ſchwartze Meer zulauffen/ vnnd die Satt Conſtantinopel mit Abſcheidung der Lebens Mittel zu einem Frieden zunoͤthigen/ gleich wie Agathocles die Carthaginenſer vor Syracuſem ließ liegen/ weil ſio jhm zu ſtarck waren vnd in Africa hienuͤber ſetzte jhnen ein ſolch Schweyßband zurichtete/ daß ſie von ſeiner Hauptſtatt ablaſſen/ vnd jhr eygene Hauptſtatt beſchuͤtzen muͤſſen/ wann es gluͤcket/ iſt es Klugheit/ fehlets aber/ ſo muß es Dollkuͤnheit heyſſen. zu verwundern/ daß die Republick zu Venedig allein/ die doch nur ein Dorff iſt zu rechnen/ vnd ein Nichts gegen deß Tuͤrcken vielen Koͤnigreichen/ in Candia/ vnd Dalmatia dieſen ſchweren Krieg hat außſtehen koͤnnen/ bey welchem ſie hundert vnnd achtzig Tauſend Ducaten muß Monatlich auff jhre Schieff wenden/ der andren neben Speſen zugeſchweigen/ wie ſie nun biß her ein rechte Sparbuͤchs vnnd Schatz Kammer iſt geweſen der jenigen hohen Haͤupter vnnd reichen Leuthen/ die weil in gantz Europa bey dieſem vmb ſich freſſenden Kriegs- Weſen/ kein ſicherer Orth zu finden/ jhre Baarſchafft verwahren wollen/ vnnd ſelbige hinderlegte Gelder/ neben dem groſſen gemeinen Schaden angreiffen müſſen/ alſo hat ſie auch ein recht Politiſche vnd auch Kauffmaͤnniſches Stuͤcklein ergrieffen/ gewieſſe Geldmittel zur Hand zubringen.
Dañ bey den Potentatẽ der Chriſtenheit lehnen/ vnnd ſich verpfaͤnden/ iſt einer ſeyts vergeblich/ vnd andern Theils verdrießlich/ ja nachtheylig.
Das erſte Mittel iſt/ daß ſie in den Adel oder in den Herꝛnſtand auffnehmen/ wer ein ſehr groſſe Summa Geldes erlegt: welches dann manchen Beutel auffgezogen:
Vnd was liegt dieſer rothe Koth auffeinander/ wann er nicht geruͤhret wird?
Eben viel/ als lege er noch im Bauch der Erden/ welche eben dem Bawern ſein Brod/ vnd dem Wild ſein Gras traͤgt.
Alſo mag ein ſolcher vberfluß nicht beſſer angelegt werden: vnnd zwar nach dem Exempel der vhralten Roͤmer/ welche das Vermoͤgen jhrer Buͤrger ſchetzeten/ vnd nach ſolcher Schatzung die Staͤnde vnderſchiedeten/ daß der Reicheſte einen Zutritt zu dem Rath hette/ der Mittlere vnder den Ritterſtandt gerechnet wuͤrde/ der Vndere aber vmb Sold dienete.
Welcher Geſtalt Henricus Auceps die freye Ritterſchafft/ ſo man wegen jhrer ſchuldigen Dienſten nennete/ die Edele Knechte/ auff dem Lande/ die Patricios in den Staͤtten neben vnnd vber den Burger- vnnd Bawern ſtand geſetzt hat: nicht aber wie die Egyptier es hielten/ daß die Handwercker/ vnd zwarjedes bey dem ſeinen bleiben muͤſſen/ vnnd Kriegsleute von Kriegs- Leuten gebohren wurden (welches bey den Leuiten/ ſo Gott jhm ſelbſt abgeſondert vnd erkohren. vnder den Jſraliten/ biß auff Chriſtum ſeyn ſolten/ ſondern daß die Tugend herfür braͤche/ wie Marius auß dem Poͤbel zu dẽ hoͤchſten Ehren empor kommen/ darbey dann die vom Hauſe Medices zu Florentz jhm Anfang ſolcher Hoheit nicht jhrer Mann- vnd Dapferkeit/ ſondern jhren groſſen Geld- Mitteln freilich zuzuſchreiben haben/ dann ein groſſe Republick bedarff viel Leuth/ vnnd mancherley Mittel/ vnd warumb ſolte Neſtor, oder Vlyſſes/ als kluge verſchlagene Koͤpffe nicht eben ſo wohl Edel ſeyn/ als die beyde dollkuͤhne Helden Aiax vnnd Prythus.
Es tragen ja dieſe Kriegs Fahnen die Federn auff dem Hut/ zubezeugen/ daß die Federn oben ſchwebet.
Pyrrhus Koͤnig in Epiro/ muſte ſeinen Raht Carneades das Lob geben/ daß der ſelbs mit ſeiner klugen Wohlredenheit jhme mehr Staͤtte hette vnterthaͤnig gemacht/ als er mit ſeinen Waffen bezwingen moͤgen.
Welcher Geſtalt einem ſolchen Man der Adel wohl beſſer geziemen ſoll/ als einem/ der nur metziget/ vnnd mit der Fauſt drein ſchlaͤgt/ darumb auch Agamemnon ſagte/ er hette nur zu viel Oberſten/ vnd mangelte/ jhm anklugen Leuthen/ wie Neſtor waͤre/ wolte auch die Statt Troia laͤngſt vberwunden haben/ da er ſeines gleichen nur noch etliche haben moͤgte.
Wie nun Klugheit vnd Staͤrcke nichts vermoͤgen/ es fuͤgen ſich dann die Nerven recht zuſammen/ es ſeyen dann erkleckliche Geld-Mittel an der Hand/ welche als die Seel dem Leib treiben vnd in Gewerb erhalten/ oder als das Brod die Nahrung vnd Staͤrcke geben/ alſo thut mancher mit ſeinen Geld-Mittel dem gemeinen Weſen mehr groͤſſer Dienſt/ alß man nicht verſtehen kan.
Das Gloͤcklein im Vhrwerck ſchallet/ der Hammer ſchlaͤgt/ die Raͤder lauffen/ vnd greiffen ineinander/ ſo lang das Gewicht geht/ vnd treibt/ welches doch ſo gar vnſcheinbar vnnd veraͤchtlich iſt/ wann dann Kayſer Maximilian deßwegen den Sfortzen vnd jhren Nachkommenden Meyland zum Lehen gegeben/ jhren Stand erhaben/ vnd ſonſten ein Geſchlecht abgehet/ das ander wieder auffkommet ſo iſt es bey den Venetianern recht loͤblich/ daß ſie bey bevorſtehender Noth/ dieſes Politiſche ſtuͤcklein ergreiffen vnd brauchen wollen.
Das ander iſt nicht weniger klug ob es ſchon in den Kauffhandel etwas greiffet/ welcher vmb Gewinnes willen alles waget.
Sie richten ein Gluͤckhafen auff/ mit ſehr hohen Gaben/ welche theils in Geld/ theils in Jubelen/ theils in andern nutzbaren ſtuͤcken beſtehen/ vnd zwar das Geld Jaͤhrlich zuverpenſioniren.
Bey dergleichen Faͤllen wird das Capital vberſchlagen vnnd geſetzt in eine Hauptſum:
Den Gewinn vnd Verluſt rechnet ſich auß nach den gemeinen Erbzienſen/ wie es in jedem Land herkommen/ viertzig oder fuͤnfftzig vor eines/ welcher Geſtalt eine Erbzinß/ die Jaͤhrlich einen Gulden traͤgt/ mit viertzigen/ oder fuͤnfftzigen/ nach Gelegenheit deß Landes/ wird abgeloͤſet/ vnnd abgekauffet: alſo daß ein Million muß viertzig oder fuͤnfftzig Millionen blinde/ vnnd lere Zettelein mit ſich fuͤhren
Der Principal kan nichts verlieren/ weil er alle ſeinen Gaben/ boͤſe vnnd gute/ groſſe vnd kleine/ die gemeinigleich hoch werden angeſchlagen/ auff einmahl alle zu baarem Geld machet/ vnd zwar viertzig oder fuͤnfftzig mahl bezahlt bekompt-Vordißmahl zahlte ſich ein jedes Zettlein mit zwoͤlff Reichs Thaler vnd wañ die Venetianer einen Thaler ein ſetzten/ koͤnte derſelbe nicht anderſt dann mit 40. oder 50. mahl 12. Thalern erhoben/ oder gewunnen werden: worauß dan leichtlich abzunehmen/ wz vnermeßliche Sum̃endieſer Geſtalt zur Hand bringen koͤnnen.
Fiſch- oder Geldzug haben ſie gethan an allen Enden/ da ſie bekant ſeyn/ vnd da jhr Gewerb hienreichet/ alſo daß ſie den Kauffleuthen/ vnd groſſen Herꝛn vber den Geldkaſten vnvermerckter Weiſe kommen/ vnd jhre Nothturfft darauß genommen/ welches doch zu keinem Schaden den Particularn gereichen kan/ weil es jhr eygener Will vnd Luſt iſt/ da zu ſie immer/ auſſer der Hoffnung deß Gewinnens waͤren zubereden geweſen.
Es wolten etliche ein drittes Mittel vorſchlagen/ vnnd einem jeden der ſich zu Venedig/ vnd in der Republick Gebieth begerthe zuſetzen/ die Freyheit deß Gewiſſens goͤnnen/ vnnd den gewaͤhrlichen Gottes-Dienſt einer jeden Nation verſtatten.
Welches dann nicht wenig gemurmel in der ſtille gab.
Die fürnehmſte vrſachen wolte man von der triumphierenden Statt-Rom nehmen/ welche die Vberwundene Nationen deſto ſanffter zu regieren vnnd zu beherꝛſchen nicht nur jeden Gottesdienſt in jeder Provintz gelaſſen/ ſondern auch gar in jhre Statt gezogen; welcher Geſtalt auch das Pantheum ſie geſtifftet.
Dann ſie glaubten veſtiglich/ daß alle vnd jede Außlaͤndiſche/ ſo bey jhnen zu Rath vnnd Authorithaͤt kommen wolten/ ſich zu dem Burgerlichen Gottesdienſt wuͤrden bequemen/ bevorab wann ſie ſo viel anſehnliche Fuͤrſten vnd Rathsherꝛn zu Vorgaͤnger haͤtten.
Wann denn die Romaniſche Cleriſey ſich ſelbiger Zeit gantz gewiß auff jhren Gottesdienſt verlaſſen/ krafft deſſen die Republick hoͤher geſtiegen/ alß durch gewalt der Waffen/ wie jhre allerkluͤgeſte Scribenten ſelbſten bekennen; ſo hetten ſie keinen Abfall foͤrchten doͤrffen/ oder auch daß einige Ketzereyentſtehen moͤgte.
Wann dann die Catholiſche Religion den Preiß von Anfang deß Chriſt enthumbs erhalten/ vnnd nicht nur das dunckele Finſternuß deß Heydenthumbs vertreiben/ ſondern auch alle newe Religionen vnd neben Glauben gedaͤmpffet; ſo wuͤrdeniemand derſelben zuwieder ſeyn wollen.
Es wurde auch erinnert/ daß der Tuͤrck ſein Regiment von Anfang biß auff den heutigen Tag ruͤhmlich fuͤhret/ vnd ohne einigen Auffſtand der Chriſten/ deren doch ſo viel tauſend vnder jme wehren; mit dieſer ſonderlichen Beyſorg/ daß er jhnen die Waffen nicht vertrawet/ vnd den Zutritt zu den Ehrenaͤmbtern verlegt: Demnach der Chriſten Dienſten ſich gebrauchet.
Welcher geſtalt alle frembde Religionen auch billich ſeyn ſollen.
Was von dem Exempel der Gabaoniten angezogen ward/ vnd wie dieſelben zu Holtzhaͤwern vnd Waſſertraͤgern bey dem Tempel worden/ wolte man nicht eben auff die frembde Religionen ziehen/ welche zu keiner Dienſtbarkeit zubewegen waͤren/ vnnd dennoch in der groͤſten Schlauerey leben/ wann ſie dem lieben Gewinn zu folge vber Waſſer vnd See/ Berg vnnd Thal/ bey Regen vnnd Schnee/ Hitz vnnd Froſt dem Gewerbe nacheilen/ welches doch nicht jedemahl fruchtet:
Mann verwundert ſich etwan daß ein Bawr nit will auß ſeiner Arbeit gehen/ einem Reyſenden vmb dreyfachen Lohn ein Gang zuthun/ da doch ſeine bevorſtehende Arbeit nicht einfach außtraͤgt:
Es mag aber der Kauffman ſich vber niemand mehr/ alß vber ſich ſelbſt verwundern/ wann er jhm ſelbſt die Noth aufflegt/ in gewiſſer Zeit an dem beſtimbten Orth ſich zufinden/ vnnd ſolt er gleich zehen Pferd daruͤber zu Fall reiten/ auch ſein eygene Geſundheit ſchwaͤchen vnd verliehren.
Dann da man jhm manchmahl ein hundert Ducaten hinlegte/ ſich ſolcher Geſtalt zuwagen/ wuͤrde er es wol bleiben laſſen.
Alſo daß man ſagen kan/ dieſelbſt gemachte Noth/ oder Hafftung deß Gewinns treibe den Handelsman mehr hefftiger/ dann der Haubtman mit einem bloſſen Schwerdt ſeine Kriegsknechte zum Sturm/ vnnd vnfehlbaren Tode.
Kein ſtarcker Beweiß wolte ſich finden/ alß das Exempel der Republick ſelbſt/ welche die Specereyen hiebevor auß Alepo vnnd Alhair empfangen folgends vber Augſpurg in dieſe Welt nach Mitternaͤchtigen Landen verfuͤhret.
Wann aber nun mehr die Holl vnd Engellaͤnder einen ſehr weiten Vmbſchweiff vber die See/ durch die Liny gefunden/ vnnd den Spaniern die Farth abgelernet/ waͤr der Specerey Handel zu Venedig vergangen/ vnnd hette ſich nach Amſterdam gezogen:
Da aber Holl- vnd Engellaͤnder bey dieſer Conjunctur deß allgemeinen Weſens jhre Freyheit deß Gewiſſens zu Venedig ſolten ſinden/ koͤnte der eingeriſſene Schad bey verwandem Specerey- Handel wol wieder zu kommen.
Es wolte/ aber dieſe ragioni nicht gelten/ auff daß die Republick nicht gar vor Vncatholiſch gehalten wuͤrde/ nach deme ſie bereyt ein boͤſen Nahmen vor fünffzig Jahren bekommen; vnnd zumahl es noch mehr Hertzogen geben moͤgte/ die in jhrer Ordnung/ auff dem Regenten Saal/ ſich ſolten laſſen abſchiltern/ wie jehner/ der ſeine Augen nicht empor zu dem Marien Bild/ ſondern vnder ſich/ auff das Buch/ ſo der Loͤw vor ſich hat liegen/ geſchlagen/ nach Art der Vncatholiſchen/ ſo immerzu von der Bibel ſprechen.
So konte man auch nicht glauben/ daß weder Holl: noch Engellaͤnder mit den Venetianern wuͤrden groſſe Gemeinſchafft fuͤhren/ oder auch den Handel zuverſetzen begehren.
Alſo gedachte man ſich aller Weitlenfftigkeit zuenthalten/ vnd in jeden Schrancken zubleiben.
Demnach verwunderte man ſich/ ob die Venetlaner etwan keine Huͤlff ſucheten/ vnnd warumb: oder ob kein einiger Potentat jhnen wolte noch koͤnte beyſpringen.
Etliche meineten/ ein groſſe Huͤlff wer zwar erſprießlich/ aber zumahl nachdencklich vnd ſchaͤdlich/ wie ſie ſelbſten nicht nur ein mahl erfahren hetten/ alwo die Potentaten jhr eygen Abſehen vnnd Vortheil in Obacht nehmen/ oder das Regiment fuͤhren wollen/ vnd den Bedrangten ſelbſt gar vnder die Füß legen:
Ja den Vnkoſten ſchwerbezahlt nehmen vnnd wie der Loͤw vom Raub die drey Viertel gar/ das letzte aber vber die Helfft hiennehme/ daß aber niemand helffen koͤnne/ waͤr dem gantzen Chriſtlichen Nahmen ein groſſe Schand zu mahl nicht alles ſo auff den letzten Grad bey vns außgeſogen/ daß alle Krafft verſchwinde-angeſehen wie ſtarcke Schieffarmaden nach Oſt vnnd Weſt-Jndien/ auch nach Norden außſtaffieren/ vnd vmb Catalonien/ Lißbon/ Pleimuth/ Duͤnkirchen/ Amſterdam/ Copenhagen/ Dantzig/ vnnd Stockholm Schieff genug finden/ vns ſelbſten zuſchwaͤchen.
So liegt es nur an dem willen/ vnnd mag ſeyn/ daß Spanien nicht will/ weil man jhn auff beyden ſeyten/ zu Orbitello vnnd Neapolis/ ja allenth alben angreifft: daß aber Franckreich nicht mag/ damit er nach dem Exempel/ ſeiner Vorfahren deß Tuͤrcken Freundſchafft nicht verſchertze.
Vnd kan die Holl- vnd Engellaͤnder hier von nichts abhalten/ als das Gewerb vnd der Handel/ ſo ſie nach Griechenland vnnd in Tuͤrckey treiben.
Die es zum aller gelindeſten anmercken/ vnnd auff die beſte ſey te gen/ gebenfuͤr/ ein jedes Land vnd Meer hab ſein gewiſſe Baͤwe vnd fahren/ dannenhero koͤnne nicht jedes Schieff in jedem Meer ſtreichen vnnd fechten.
Wann wir aber an die vhralten Roͤmer gedencken/ ſinden wir/ daß jhre Schieff auff dem Spa niſchen Frantzoͤſiſchen/ Engellaͤndiſchen/ Belgiſchen/ Jtaliaͤniſchen Griechiſchen/ Afrik aniſchen/ vnd Aſiatiſchen Meer allenthalben gefahren/ vnd groſſe Thaten gethan haben.
Dann deß Menſchen Witz vnd Verſtandt weiß nachzugeben/ gleich wie vor der Roͤmer zeiten man in Engelland vnnd Arabien in Koͤrben oder geflochtenen Ruthen/ ſo mit Leder vberzogen waren/ ſich beholffen/ hernach die Triremes erfunden/ vnnd jetziger Zeit die vngehewre Caſtel auff das Meer ſetzet/ nemlich die Galleren alßwaͤren es Jnſeln/ Landſchafften/ Schloͤſſer vnnd Staͤtte.
Vnd hiebey ſoll ſich niemand verwundern/ wann er zuruͤcke denckt/ an Fraw raiſon d’ Estat, davon man etliche mahl erinnert hat.
Dieſe Macht daß die Venetianer auch auff andere Mittel/ auſſerhalb gedencken/ vnd zuvorderſt ein inheymiſches Fewr in Tuͤrckey/ wo nicht anzuͤnden/ doch zu vnderhalten ſuchen/ zum wenigſten aber druͤber lachen/ zumahl die Janitſcharen vnd Spachy/ ſo wegen der Kriegstugend vnd Ehr jmmerdar auff einander neydiſch ſind/ jetziger Zeit einander in die Haar gefallen/ nachdeme die alte Soldaten/ weil nicht alles nach jhrem Sinn geht/ etliche Kriegshauͤbter abſetzen/ vnnd ſtrangulieren laſſen/ daruͤber ſie gleich wohl ſelbſt das Leben in hoͤchſtem Tumult eingebuͤſſet.
Nun waͤr dieſes Fewer leicht zuſtillen/ wann nicht der Baſſa in Caramanien ſich auffgeworffen/ vnd einen groſſen Anhang gemacht/ auch die ſehr reiche vnnd maͤchtige Statt Alepo zu ſeiner devotion gebracht haͤtte:
Darumb dann die beſte Voͤlcker von Conſtantinopel dort hin im Anzug/ zu Damaßko/ vnnd anderſt wo deſto groͤſſere Forcht machen/ weil eben ein ander Vngluͤck dem Tuͤrckiſchen Reich auff der andern Seyten auß Arabien will zuerwachſen.
Dann weil die Tuͤrcken hiebevor die allerfürnehmſte Statt deren Enden vberliſtet/ vnnd den Fuͤrſten derſelben Verraͤhteriſcher weiſe in das Hauptſchieff gelocket/ auch an den Maſtbaum gehencket/ vnd ſonſten ſehr Tyranniſch gehauſet/ als haben ſich biß in 70000 zuſammen geſchlagen/ vnd in der Perſianer Schutz begeben.
Weil nun ſolches ein offenſion vervrſachet/ als iſt gantz Orient in den Waffen.
Vnd ſihet man alhie/ wie wunderlicher weiſe GOtt/ der genant wird Zebaoth/ das iſt/ der Heerſcharen/ hůlff thut/ oder Straff erweiſet/ daman ſich deſſen am allerwenigſten verſiehet.
Dann wer hette die Engellaͤnder doͤrffen Angreiffen/ noch deme die ſchreckliche groſſe Spaniſche Floth vor 64. Jahren zuſcheytern gangen/ vnd dennoch fallen ſie in jhre eygene Schwerter.
Alſo wird alhie/ wieder aller Menſchen Gedancken vnd hoffen/ den Venetianern Lufft gemacht/ ſo fern daß man in dem groſſen Divan vnd Kriegsraht zu Conſtantinopel eiferig nach Frieden/ oder zum wenigſten nach einem Stillſtand der Waffen mit den Venetianern trachtet/ biß der junge Sultan zu ſeinen voͤlligen Jahren der Regirung gelange.
Ehe wir gar zu vnſerm endlichen Teutſchen Weſen gelangen/ thun wir ein vmbſchweiff gleich wie die Storcken/ vnd finden/ daß die Engellaͤnder/ deren fuͤrnehmſtes Haupt Cromwel iſt/ jmmer fortfahren/ den gekoͤpfften Koͤnig vor ein Tyrannen auß zu ruffen/ wie ſie auch ſein Bild auff dem Marck zu Londen niedergeriſſen/ hier mit nicht zu frieden ſind/ ſondern Jrꝛ-vnd Schottland auch ſuchten mit Gewalt vnder ſich zubringen.
Jn Dennenmarck geht die Wahl vnd Kroͤnung fort.
Jn Schweden gibt es wichtige Haͤndel:
dann die Koͤnigin gekroͤnet/ vnd der Pfaltzgraff Carolus Guſtaffus/ ſo den Teutſchen Frieden helffen ſchlieſſen/ zum Erbprintzen angenommen worden.
Die hohe Schul zu Vpſal wird herꝛlich gemacht/ die Manufacturen im Koͤnigreich nehmen zu/ die Gaſſen plaſtern ſich/ die Leimen Haͤuſſer werden niedergeriſſen/ vnd von Steinen auffgebawt/ oder muͤſſen ſich den Reichen/ ſo zu ſolchem Baw Mittel haben/ vnd geneygt ſind/ verkauffen.
Jn Summa/ wie Jtalien hiebevor nach Franckreich ſich verſetzet/ vnnd Franckreich mit der Hoͤfflichkeit nach Teutſchland gezogen/ alſo ſihet man nunmehr Teutſchland nach Schweden wandern:
So gluͤcklich haben die Schweden gekrieget/ ſo reichen Fiſchzug gethan/ doch waren ſie nit klug genug/ oder vmb etwas zu eyferig das Jngermansland/ ſo ſie den Reuſſen abgewunnen/ vnd abgehandelt/ in guter devotion zuhalten.
Dann als ſie die Lutheriſche Lehre daſelbſt wolten einfuͤhren vnnd zu ſolchem Ende Lutheriſche Lehrer eingeſetzt/ erholten ſich die Jnwohner Raths/ bey jhren Oberſten Hohenprieſtern vnd Weyhbiſchoffen/ ſo der Zaar oder Cæſar in der Moßkaw hatt/ was ſie thun ſolten/ der gab jhnen dieſen Rath/ ſie ſolten jhr Gewiſſen mehr lieben als das Land/ vnd gehen/ ſo weit der Himmel blaw waͤr/ ſolche Freyheit zuerhalten/ der Groß Fürſt haͤtte viel Landſchafften/ die nicht alle bewohnet waͤren/ der wuͤrde jhnen Lands genug geben/ als ſeinen geweſſenen Vnterthanen/ ſich zu ernehren/ vnd von frembder Lehr zu verwahren.
Dieſe ſonſt Barbariſche Leuthe folgen ſolchem Rath/ vnd verlaſſen auff einmahl das gantze Land/ welcher Eyfer ſehr groß/ vnd denen wohl mag zur Vnderricht dienen/ die ſonderlich in Teutſchland jhre Religion aͤndern/ nach deme die Herrſchafft glaubet/ oder nicht glaubet.
Auß dieſer vnd andern mehr Vrſachen kan ein praͤchtige Bottſchafft auß Reuſſen nach Stockholm/ in 300.
Man beſtehend/ beydes Gluͤck zu wuͤnſchen/ den Frieden zu continuiren/ dieſe entwichene Leuth zu entſchuldigen (bey welchen wir vns erinnern/ was etwan in Spanien bey Außſchaffung der Maranen hiebevor geſchehen) vnnd die Graͤntzen zubefeſtigen/ etwas laͤcherlich aber kam fuͤr/ als die Schwediſche drey Raͤthe der Geſandſchafft auff gewartet/ vnnd weil es die Reuſſen/ wie billich/ in frembdem Landen/ vergeſſen/ auff der Koͤnigin Geſundheit ein Trunck angebotten/ da die Reuſſen mit Gewalt wollen haben/ es muͤſte zuvorderſt auff jhres juͤngſt gebohrnen Printzen Geſundheit eben derſelbe Trunck geſchehen/ als es dann ein Gezanck vnd Wiederwillen/ auch vnordentlichen Abſchied gegeben.
Wie nun die Reuſſen ſich hierin offendirt befunden/ vnnd deßwegen bey der Koͤnigin geklag et/ hat dieſelbe jhnen ſolcher Geſtalt zubegegnen wiſſen/ daß ſie hoͤchlich vmb Verzeihung gebetten/ vnd ſich gefoͤrchtet/ es moͤchte vor den Zaar kommen/ zu mahl die Koͤnigin jhnen rund angedeutet/ wegen ſolcher Vnhoͤfflichkeit ſolte hienfuͤhro den Ruſſiſchen Geſandten nimmermehr von den Raͤthen/ ſondern von geringern Hoffdienern auffgewartet werden.
Sonſten will verlauten/ es hette die Koͤnigin in China den Chriſten Glauben angenommen/ vnd ſich tauffen laſſen/ deßwegen dann nunmehr das Chriſtenthumb offentlich im Land getrieben/ vnd die Lehr gepredigt werde/ vnd iſt zuvermuthen/ daß/ nach deme die Orient aliſche Sprachen nunmehr ſtarck in Europa getrieben werden/ auch die Geſandſchafften/ ſambt dem Gewerbe folgen/ es werde in kurtzer Zeit das Evangelium durch die gantze Welterſchallen/ zumahl kein Ecke da Leuthe wohnen/ vnerfunden bleibet.
Darzu dañ auch helffen moͤgte/ daß der Groß Fuͤrſt in der Moß kaw mit Poln ein ewigen Frieden geſchloſſen.
Die Tartarn werden zu jhrer Zeit auch kommen/ vnd vermittels der Coſacken zubewegen ſeyn/ zumahl die Hollaͤndiſche Kauffleuth allenthalben ſich außbreyten/ vnd hien fuͤhro noch mehr thun werden/ nach deme der Printz von Vranien geſtorben/ der wohl etwas wollen anfangen/ ſo zu jhrem nicht allerbeſten gereichen koͤnnen.
Amſterdam mach ſich zu hoch/ die andern Printzen wollens nicht leyden/ geben dem Printzen Ordre/ ſie zu vberziehen/ vnd den Burger Meiſter abzuſetzen.
Der behaͤlt 6. Abgeordnete im Gravenhaag/ nimbt die Kriegs Voͤlcker/ zieht auff Amſterdam/ wird durch ein reyfenden Botten ohnge fehr verkundſchafft/ vnd muß/ weil die Amſterdammer das Land vnder Waſſer geſetzt/ zuruͤck weichen/ macht doch einige Enderung in Amſterdam: Stirbt aber allzufruͤhzeitig/ vnnd hinderlaͤſt ſeine Gemahlin/ deß Koͤnigs in Engelland Tochter ſchwanger/ die gebiert ein Sohn/ die General Staaden verſamblen ſich/ ernewern jhre Buͤndnuͤſſen vnd Gerechtigkeiten/ wollen kein gemeines Haupt mehr haben/ welches hiebevor die Noth erforderte/ vnnd in ſolchem Stand 27. Jahr/ wie müglich/ verharꝛen/ damit niemand vnder deß Jungen Printzen Nahmen auff ſich nehme/ vnzeitige Haͤndel anzufangen/ vnd derſelbe dennoch ſeiner Voreltern Dienſten nit gar beraubet werde.
Wie nun die Hollaͤnder gegen Orient groß Gewerbe trieben/ alſo folgen jhnen hier in/ ja haben es jhnen laͤngſt vorgethan/ die Jtalianer vnd Portugieſen/ vnd ſonderlich die Genueſar/ die Jhre ahralte Herꝛlichkeit/ ſo es den Venetianer immer weit fuͤrgethan/ wieder ſuchen zu erheben:
Maſſen ſie dann mit dem Koͤniglichen Titul angefangen: Sie moͤgen aber dem Stephano Raggy, vnnd ſeines gleichen achtung auff die Garn vnd Haͤnde geben/ daß er nicht falſche Schluͤſſel laſſe machen/ vnnd in Wachs trucken/ dergleichen der Schottiſche Ramſoy in Hanaw am Mayn vberrumpelt worden/ vnd dieſer Stephano/ auch practiſiren wollen/ auff daß nicht die Frantzoſen/ oder die Spanier vielleicht auch ein Particulier dz Regiment an ſich reiſſe/ wie den Florentinern iſt begegenet/ vnd die Frantzoſen dẽ Saphoyſchen Printzen Thomaſo das Koͤnigreich Neapolis gern zu Lehen hetten auffgetragen/ wann jhr Anſchlag auff Orbitello, vnd fuͤrters waͤre von ſtatten gangen.
Die Schweitzer aber machen es auff gut alt Teutſch/ vnd vertrewlich/ ſehen auch die Religion nicht an/ wann es an der Nation Freyheit geht.
Dann es wurden die Baſeler vbel gehalten von dem Speyeriſchen Kammergericht/ vnd dieſer Vrſachen halben.
Erſtlich waren ſie noch Kammertax ſchudig/ vmb denen Zeiten alß ſie noch vnder das Reich gehoͤreten.
Zum andern hatte Florian Waͤchter von Schlettſtatt wegen etlicher Weinen zu Baſel einen Proceß verlohren/ ſo er auff viertzig Tauſend Gulden ſchaͤtzete/ appellirte nach Speyer/ erhielt ſein Sach/ vnd laͤſt die Baſeler Guͤtter/ ſo von Franckfurt kamen/ oder dorthin fuͤhren/ hemmen/ abladen/ vnd theils verſilbern.
Drittens erhielt der Oberſt Klug eben ſo wol ein Vrtheil wieder die Statt Baſel.
Die Schweitzer werden angegrieffen/ ſie verſamlen ſich/ ſchlieſſen geſambter Hand jhre wohl hergebrachte Freyheit/ die noch juͤngſt bey dem allgemeinen Friedenſchluß: war befeſtiget worden in Weſtphalen/ mit dem Schwerdt zuverthaͤdigen/ vnnd die Guͤtter mit Gewalt wieder zuerobern/ wie dann jedes Orth ſeine Manſchafft in Bereytſchafft hielte.
Allein wurde Vorꝛathſam gehalten/ der gantzen Sachen Beſchaffenheit an jhre Kayſerliche Majeſtaͤt zubringen/ vnd den Gewalt ſo lang inn zuhalten/ als auch geſchehen: welcher Geſtalt nun ſolches Fewer/ das/ wie in Boͤhmen/ weit vmb ſich hette freſſen koͤnnen/ gleich ein Anfang/ vnd bey dem erſten glimmen gedempfft verbleiben.
Der 19. Diſcurß.
Der Schwediſche vnnd Frantzoͤſiſche Fried werden geſchloſſen.
Die Abdanckung geht ohne Auffruhr ab.
Die Evacuation erfolgt/ biß auff gewiſſe Orth:
Das Temperament mit Franckenthal/ wegen der Lothringer vnd Francken thaler kommen die Ober Rheiniſche Geſandten nach Franckfurt am Mayn/ vnd koͤnnen ſich mit der andern Kreiſſen Geſandten nicht vergleichen.
Der Keyſer ſetzt ein Andachts-Seul/ vnnd reformirt.
Chur- Sachſen nimbt die Boͤhmen auff.
DAs verderbliche Kriegs-Weſen hatte dem armen Teutſchland ein wenig Lufft gemacht/ ein wenig ſpreche ich/ weil die Verpflegung der Schwediſchen Soltadeſca den Bawersman ſehr hart druckete/ darzu dann noch die Satisfactions Gelder kamen.
So konte man ſich zu Nuͤrmberg nicht aller dings vergleichen/ nicht nur wegen all zu dieff eingewurtzelten Mißtrawens/ ſondern auch wegen deß Priuat Nutzens den ein jeder Stand vnd Raht ſuchete/ alſo daß man ſich einer newen ruptur befahren muͤſſen/ darzu dann die Kriegs Voͤlcker allenthalben in Bereytſchafft lagen/ das Schwediſche Fußvolck in einem Bezirck rund beyſamen/ vnd die Reuterey herumb am ranff Endlich wurde der Schwediſche Fried den 25. Junij vmb 9. Vhr Abends/ vnd der Frantzoͤſiſche den 2. Junij newen Calenders zwiſchen 11. vnd 12.
Vhren wenig vor Mitter-Nacht vnderſchrieben vnnd beſigelt.
Wegen der Abdanckung der Voͤlcker hatte es kein ſonder Noth/ vnnd war daran ſchon weit gekom̃en:
Da dann der Schweden Klugheit oder Gluͤck wohl iſt zubetrachten/ daß ſie nemlich ein ſo groſſe Anzahl Voͤlcker koͤnnen ohne Tumult vnnd Aufflauff beyſammen erhalten vnnd auch abdancken.
Es wolten zwar die Fußgaͤnger zu Schweinfurt einsmahls etwas rumoren/ nach deme ſie von jhrem geringen Geld vernommen/ muſten aber die Pfeiffen bald wieder einziehen/ vnnd etliche Raͤdelsfuͤhrer zur Buß laſſen auffopffern.
Was ſonſten die frembte Kriegs Voͤlcker/ als dieſe vnder den Schweden waren/ vor Muͤhe koſten/ hat Hannibal wohl erfahren/ der gleichwohl in allen Hiſtorien dieſes Lob darvon traͤgt/ daß er in Jtalien/ bey ſo vielen Voͤlckern/ von vnder ſchiedlichen Sprachen vnd Sitten/ nie keinen Auffſtand erfahren/ daß ſeine Kriegs Leuthe wieder ein ander ſelbſt/ oder wieder jhn ſich auffgelehnet hetten:
da doch der frewdige/ junge Held Scipio in Spanien bey Eroberung der Statt Carthago noua, ſo Aſdrubal erbawet/ vnd nun mehr Cartagena genant wird/ ſich einer ſchweren Auffruhr vnder ſeinen Roͤmern/ vnnd Jtalianern befoͤrchten muͤſſen/ weil das gantze Heer ſich trennete/ vnd ein Theil dieſem/ das andere dem andern anhienge/ welcher am erſten die Stattmauer vberſtiegen/ vnnd demnach das Maur-oder Sturm kraͤntzlein erworben hette.
Waͤre auch alles ſehr vbel außgeloffen/ da die Klugheit nicht ins Mittel getretten/ vnd einem jeden den Preiß zu geſchrieben hette/ als waͤre deſſen vnverwerfflich kundſchafft einkom̃en.
Chur Branden burg vermeynte/ es nehme ſich ſeiner beſchwerden gar niemand an/ da er doch mit den Schweden vber einem ſtrich in Pommern von viertzig Meilen nicht zu recht kommen koͤnte/ was er auch bey dem Reichs directorio davon anbraͤchte/ warumb dann ein ſo geringer Orthdas gantze Weſen hem̃en ſolte?
Endlich wurd es dahin vermittelt vnnd verglichen/ daß der Churfürſt Pfaltzgraff zu Heydelberg ſolte Hailbrun inhaben vnnd nutzen/ biß Franckenthal mit der Zeit ſich auch bequemete.
Die Beſatzungenſolten die Benachtbarten vnderhalten/ aber vnder deſſen die Straſſen vnbekuͤm̃ert haben.
Wie es aber auch an Landſtul/ Homburg vnnd Hammerſtein kom̃en/ welche vnder andern gegen Leipzig geſetzet ſtunden/ wolt aber der Hund auf dem Hindern ruͤtſchen.
Der Churfürſt in Sachſen war froh/ daß er ſein Leipzig wieder vberkommen/ aber die Benachbarten der obigen dreyen Orthen ſeufftzeten/ daß dz Heyl jhnen nit wie andern bluͤhen wollen.
Bey dem letzten Termin ſcheinet/ haben die Schweden mit fleiß wollen auß zu raumen ſetzen/ waß jhnen wohl gelegen/ vnd ſie beſtreichen moͤgen.
Dann ob ſchon Keyſeriſcher ſeyten alles voͤllig euacuirt worden/ was dieſer termin (die zwen Erſten außgenommen) mit ſich bracht/ haben zwar die Schwediſche auch Schweinfurt am Mayn quittirt/ aber die Vechte in Weſtphalen behalten/ biß am Rheinſtrom/ ſagten ſie/ die voͤllige Euacation geſchehe.
Es druckte aber den Rheinſtrom vnnd das Weſtrich der Laſt von den Lothringiſchen Voͤlckern ſehr hart/ alſo daß ſie ſich deß Friedens wenig zufrewen hatten.
Dann weil der Hertzog von Lothringen bald nach ſeinem Land/ bald auff vnd abzoge/ vnd am Rheinſtrom vermeynte/ wegen der alten ingehabten Quartier einigen Außſtand zufordern/ war die beyſorg wegen der Durch zuͤge noch groͤſſer.
Vnd nachdeme die Lothringiſche Voͤlcker/ wann jhre beſtimbte Zeiten der Spaniſchen Dienſten vor uͤber/ ſich gemeiniglich an die Luͤcker rieben/ oder in die Eyfel ruͤckete folgends in das Trieriſche ſich legten/ vnd gar vber die Moſel giengen/ auff dem Hundsruͤck/ im Weſtrich/ am Rheinſtrom/ im vndern Elſas/ vnd wo ſie kunten/ jhren Vnderhalt nahmen/ ob vnder deſſen es einige Gelegenheit in Lothringen geben koͤnte/ ein veſten Fuß drinnen zu ſetzen:
Darumb wurden die Kreiß außſchreibende Fuͤrſten genoͤthiget/ dieſelben Staͤnde zubeſchreiben/ vnd dem vielen klagen abzuhelffen.
Die Geſandten kahmen nach Franckfurt zuſammen vnd meynten anfangs wunder zu thun/ alß muͤſte der Wind wehen/ wie ſie die Segel ſpanneten:
Da doch weder zu Oſnabruck noch zu Nuͤrmburg dieſer Steyn ſich wollen heben noch ruͤcken laſſen.
Jhre Meinung war/ mann ſolte 6000.
Kriegs Knechte annehmen/ vnnd die Frembde Beſatzungen außtreiben/ oder ſie verhungern laſſen/ da aber dieſes die manier gar nicht ſchiene dem Spanier vnnd dem Lothringer gaͤntzlich vor die Koͤpffe zu ſtoſſen/ vnd auch der Außgang ſehr zweiffelhafftig fallen moͤgte/ weil eine Caualcada auß den Niederlanden/ oder Luͤtzelburgtſchem Gebieth den gantzen Handel leichtlich vmbſtoſſen ſolten/ beſonnen ſie ſich eines andern/ vnnd wolten etwas geworben Volck/ neben dem Außſchuß an die Moſel legen/ vor welchem ſich die Lothringiſche Voͤlcker fuͤrchten ſolten/ vnd in der Eyfel bleiben.
Es laͤſt ſich aber die Moſel mehr dann an einem Ort vberziehen/ ſo ſind die Lothringer auch nicht ſo bloͤd/ daß ſie ſich vor dem Landvolck foͤrchten ſolten/ wie ſie ſich den- noch ſtelleten/ ſondern gedachten/ es waͤr deren Enden wenig zuſuchen oder zufinden vnd wuͤrde ein einig außgepluͤndert Staͤttlein jhnen allen wenig dienen/ nit lang genug ſeyn/ aber ein groſſen Lermen machen.
Der Glaub wuchs den Geſandten vnder der Hand/ zumahl ſie auch gewarnet worden/ durch jhre Vnbeſonnenheit dem gantzen H. Roͤm. Reich keinen offentlichen Feind vber den Halß zuziehen/ vnd gleichwohl brauchte jhr vnzeitiges Beginnen allenthalben Nachdencken/ weil ſich niemand einbilden koͤnnen/ daß ſolches ohne ruͤcken vnd verreytzen geſchehe zumahl der Schwediſche Generaliſſimus auß dem Weſterich buͤrtig/ ein Pfaltzgraff nemlich auß dem Hauſe Zweybruͤcken/ der vielleicht/ ohne Abbruch der General Friedens Tractaten/ oder viel mehr zu folge derſelben/ ſeinen Stam/ vnnd ſeine Vettern beobachten wuͤrde/ vnd newe Haͤndelanfangen.
Aber die Forcht war vergeblich/ vnd konte der Haaß wol bey der Trommel ſtehen/ weil die Klippel noch nit gemacht waren/ vnd der Trommelſchlaͤger noch nicht außgelernet hatte.
Ein beſſern Raht ergrieffen ſie/ alß der Franckiſche vnd Schwaͤbiſche Kreyß auch anfingen vber die Haylbruñer Beſatzung vnd Vnderhaltung zuklagen/ dañ ſie hatten das Temperament alſo verſtanden/ man ſolte nur Semelpro ſemper etlich viertzig Tauſend Reichs-Tahler erlegen/ vnd damit alles Braſtes vberhaben ſeyn/ darumb ſie auch nach derſelbigen Abſtattung nichts mehr vermeynten ſchuldig zu ſeyn/ vnd contribuirten nimmer.
Wann aber der Soldat von der Lufft nicht leben kan/ alſo nahmen die Heylbrunner die Execution fuͤr/ vnnd machten ſich ſelbſt bezahlt/ halff auch kein ſagen/ noch klagen/ wieder die nothwendige Vnderhaltung.
Hierauß kunten die Ober Rheiniſche Geſandten wohl an den fuͤnff Fingern zehlen/ daß ſie/ wann beyde Kreyſe/ der Fraͤnckiſche vnd Schwaͤbiſche/ den Churfuͤrſten Pfaltzgraffen/ als einen Mitſtand deß Reichs/ nicht doͤrfften angreiffen/ oder an ſeine Beſatzung Hand anlegen/ weit weniger einen Hertzogen/ der dem Reich nur in gewiſſer maß anhaͤngig/ vnd eine ſtarcke Armee auff den Beynen hat/ auch gewaltige Huͤlff haben koͤnte/ ſolte beleydigen: vnnd zu mahl den Spanier gar nicht/ der nichts liebers ſehen wuͤrde/ alß offentliche Feindſchafft/ ſo zu bequemer Zeit wohl koͤnte in das Nebenregiſter geſetzt ſeyn.
Die Weſtphaͤlinger waren mit denen Schwediſchen in der Vechte auch vbel zu frieden/ vnd muſten ſich gedulten/ biß es entweder wiederumb ein newen Krieg gebe/ oder der endliche Abzug erfolgete.
Alſo wurden dieſe drey Tauſendzu dem Ober Rheiniſchen geladen/ den gemeinen Beſchwerden abzuhelffen/ zu mahl die Staͤtte zu keiner Kriegs Verfaſſung verſtehen wollen/ weil ſie auß dem wilden Meer entkommen/ vnd in einem geringen Regenbaͤchlein zu ertrincken nicht gedachten/ wohl wieſſend/ daß man bey jhnen Kraut vnd Loth/ Geld vnnd Stuͤck ſuchen wuͤrde/ vnd ohne jhren Nutzen/ zu groſſem jhrem bevorſtehenden Schaden/ den Krieg anfangen/ fuͤhren/ vnd endenſolte.
Hie galt es abermahl vmb die Ehre/ wer oben anſitzen ſolte/ die Eingeladene/ als Gaͤſte/ vnd erſuchte Nothhelffer/ oder die Betrangte: etliche Monaten giengen vber dieſem Geſandten Gezaͤnck voruͤber/ biß man die Stuͤhl recht ſtellen koͤnnen/ der beruͤhmte Koͤnig Artus in Engelland/ hatte viel wunderſame Koͤpff an ſeinem Hoff/ vnd muſte mit vielen Benachtbarten zu thun haben/ auch deren Geſandten annehmen.
Alß man nun einesmahls laͤnger vber dem ſitzen zanckete/ alß zu Nanzey vber dem Waſſer nehmen/ da der Hertzog von Vaudemont ſeinem Sohn/ dem jetzigen Hertzog in Lothringen/ das Land vnnd die Regierung abgetretten/ ließ er jhm den folgenden Tag ein Runde Taffel machen/ vnnd ſchriebe vmb den Fuß (Bey der Taffel tunden/ ſietzt niemandt oben noch vnden) vnd alſo konte er ſein Supp/ Kraut vnd Fleiſch warm eſſen/ ohne Zeit verliehren.
Weil nun auch die Abdanckungen der Kriegs Voͤlckern nach vnnd nach geſchehen/ behielt der Keyſer zu ſeiner Nothturfft zehen Tauſend Man zu Fuß/ vnd fuͤnff Tauſend zu Pferde/ welches die Schweden nicht allerdings wohl verſtehen wollen/ vnd eben deßwegen jhre Officirer an der Hand hielten/ auch Wartgelter macheten/ in veſtem Vertrawen/ da man das Kalbfell wieder ſolte ruffen machen/ ſie groſſen Zulauff bekommen ſolten/ nach deme ſie jhre Knechte ſo wohl außgemaſtet/ vnd außzahlt hetten/ von den abgedanckten Voͤlckern bekam der Spanter guten Theil/ vnder andern auch ein Hertzogen von Wuͤrtenberg/ mit deme ſich machte/ wie auch mit den Werbern ſo ſich allenthalben auffhielten/ viel lieber Kriegs Vngelegenheit leiden/ als arbeiten wollen.
Es hatte der Churfuͤrſt auß Bayern laͤngſt eine Saͤul vnd Marienbild zu Muͤnchen auff dem Marck auff richten/ vnnd mit ſonderlicher Andacht verehren laſſen/ wie er ſich dann/ vnd ſein Land in der H. Jungfrawen Schutz vnd Schirm begeben/ auch nach dem Exempel ſeines Anherrn/ Hertzog Albrechten/ der vor hundert Jahren dergleichen Goldguͤlden geſchlagen/ Ducaten Muͤntzen laſſen/ mit dieſer Vberſchrifft/ O Maria/ bitte vor mich.
Weil dann hierin der Koͤnig in Spanien gefolgt/ wie auch endlich der Kayſer/ vnnd all jhre Wohlfahrt dem trewen Schutz der H. Jungfrawen Marien heym geſchrieben/ ſonderlich nach dem Sieg auff dem Weiſſen-Berge vor Prag/ vnd jetzt abermahl/ da der Feind nicht moͤgen in die alte Statt Prag ein brechen/ holt man das Muſter zu Muͤnchen/ vnd macht ein gleiches Marien Bild zu Prag/ mitten auff dem Marck.
Vnder deſſen wurde das Reformations Weſen in den Kayſeriſchen Landen von den Geiſtlichen eyferig fortgeſetzt/ gleichſam ſolches der groͤſte Gottesdienſt waͤr/ vnd ob ſchon Chur Sachſen nach wie vor ſich zum hefftigſten hier in bemuͤhete/ muſte er doch hoͤren/ Jhre Kayſerliche Mayeſtaͤt koͤnte nicht enger eingethan vnnd geſpannet werden als ein Reichs Graff/ der nach belieben die Religion im Lande aͤnderte/ vnd ſeine Vnderthanen nach ſich zoͤge.
Weil dann nun hierbey kein ander Mittel noch Rath zu finden/ erlaubte der Churfuͤrſt den Boͤhmiſchen außgewichenen eine Kirch vor ſeiner Reſiedentz Statt Dreßden zu bawen/ vnnd jhren Gottesdienſt in jhrer Mutter Sprach zu treiben/ doch muſten ſie zuvor auff die Augſpurgiſche Confeſſion bekennen vnd ſchwren.
Dann die Boͤhmen in vielerley Secten jederzeit verfallen geweſen/ alſo daß ſie dem Sprichwort Vrſach gegeben/ ein Schwab ein Schwetzer/ ein Boͤhm ein Ketzer.
Die Schwediſche vertrauten jhr Waffen vnd Veſtungen nicht bald den Teutſchen/ ſondern jhren eygenen angebohrnen Landsleuthen/ dar mit ſie auch deſto beſſer die Abdanckung verꝛichten koͤnnen.
Der aller ſchwehreſte Punct beſtund auff der euacation, oder abtrettung der eingenommenen Oerther/ vnd wurden nach vielen thaydigen drey termin gemacht/ jeder einhalben Monat nach dem andern/ vom viertzehenden Juli newen Calenders/ jmmer forthin.
Es wolte aber gleich im erſten termin ein Hacken mit Ehrenbrechtsſteyn/ auf dem Rhein/ gegen Coblentz ſich einſchlageu/ da doch Olmuͤtz vnder andern auch in Maͤhrn/ von den Schweden leer gelaſſen worden: Derentwegen man immer an dieſem Karn/ der bald wmbfallen/ bald biß an die Achſen verſuncken/ bald gegen Berg nicht gehen wollen/ zu ſchalten/ vnnd zu ſchieben hatte.
Jm andern termin ſtunden Franckenthal vnnd Haylbrun gegen einander:
Vnnd hie fand ſich der rechte Eckſtein/ wie auch/ der Orth ein Eckſtein im Wapen fuͤhret/ hie ſtieſſe man ſich hefftig/ wie droben etlicher maſſen angedeutet worden
Der 20. Diſcurß.
Die Schweitzer erhalten jhre Sach bey dem Kayſer.
Ob der Cardinal hab koͤnnen vom Parlament vervrtheilet werden.
Turaine macht ſich wieder Koͤnigiſch.
Die Vnruh ſtillet ſich dannoch nicht.
Jn Catalonien ſtehen der Frantzoſen Sachenſchlecht.
Der Koͤnig wird Volljaͤhrig erklaͤrt.
Der Mazarini wird wieder beruffen/ vnd hat ein klugen Kopff.
Die Engellaͤnder vnd Hollaͤnder tractiren miteinander.
Wie der Cleuiſche Krieg entſtanden vnd geſchlichtet worden.
ES geht vns mit vnſerm Teutſchen Krieg/ wie mit einem groſſen Brand/ der viel Gebaͤw zuboden gelegt hat/ vnd an verſchiedenen Orthen glimmet/ auch auff ein newes ſich erheben ſolte/ wann man nicht Wachtſam darbey iſt.
Dann vnſere Schweitzer waren im Harniſch/ vnnd vermeynten/ wie der Rhein vom Schnee Waſſer hochanlaufft/ vnd ohn Wiederſtand alles vberſchwemmet/ alſo von dem Gebuͤrg herunder in das Elſaß zufallen/ vnd allen Wiederſtandt mit jhren Schlachtſchwertern vmb zuhawen/ denen auch wohl die Juriſtiſche Buͤcher zu Speyr/ auch nit die Protocol hette moͤgen die Degen ſtumpff machen.
Gleich wohl war es Schimpff vnd Ernſt:
Darumb ließ der Kayſer vor dißmahl alles geſchehen/ vnd fertigt ſie mit Kayſerlichen Verehrungen noch ab.
Dann faſt zubeſorgen geweſen/ dieſe Nation hette den Frantzoſen gar an ſich gehenckt/ vnd ein newes Vnweſen angerichtet.
Jn Franckreich beklagte ſich die gantze Cleriſey/ daß das Parlament vber den Cardinal Mazarini doͤrffen vrtheiln/ vnnd denſelben verbannen/ das Parlament aber erwieſe dieſe Macht mit Exempeln/ vnd ſonderlich/ daß der vorige Bapſt ein Geſetz gemacht hette/ die Cardinaͤl/ ſolten ſich deß Hoffweſſens nicht annehmen ſondern zu Rom bey dem Bapſt jhre ſtell/ mit Verwaltung der Chriſtenheit vertretten/ nicht ohne daß der Bapſtetlichen Theologis befohlen/ eben dieſen caſum reifflich zuvber legen/ welche auch funden vnd geſchloſſen/ daß hierin die Kirche gar nicht verletzt waͤr/ da es nur im vbrigen wohl ſtuͤnde.
Es vermeynte zwar die Spaniſche Miniſtri der Cardinal Mazarini wuͤrde zu gewinnen ſeyn/ vnd auß Rach vnd Haß gegen die Frantzoſen ſich zu jhnen ſchlagen:
derentwegen ſie jhm aller enden entgegen/ ſeine Verſoͤhnung bey deme Bapſt befoͤrderten/ vnd alle offerten theten:
aber alles vmbſonſt/ weil er/ als ein Jtalianer/ ſeiner Nation Sprichwort/ ſehr wohl verſtunde/ daß man ſich vor einem verſoͤhnten Feinde huͤtten/ vnd jhm nimmermehr trawen ſolte.
Er thet ſich beſeit/ vnder deß Churfuͤrſten von Coͤlln Schutz/ wie es die Koͤnigin begehrt hatte.
Vnder deſſen wurde der Adel ſchwuͤrig in Franckreich/ hatte ein Mißfallen an dem Vnordentlichen Hoffleben/ vnd konte der Printzen vorhaben auch nicht allerdings billigen/ oder gut heyſſen: ſie kamen mit hunderten in Pariß zuſammen/ wolten die new gebackene vom Adel/ ſo von viertzig Jahren/ her eingeſchlichen/ nicht erkennen/ noch in der Matrikul dulden: drungen ſtarck auff ejne allgemeine Verſamlung der Staͤnden/ welche aller Vnordnung/ wie mehr geſchehen/ wohl abhelffen ſolte.
Die Cleriſey ſchlug ſich auch zu jhnen.
Das Parlament wolte nach der Strenge wieder ſie verfahren/ wann der Hertzog von Orleans nit waͤr ins Mittel kommen/ welcher neben dem Printzen von Condè der Koͤnigin die bevorſtehende Gefahr genugſam angedeutet.
Darumb ſie wieder jhren willen zu dem Staͤnd Tag verſtehen müſſen.
Vnd hie will man Frieden mit Spanien tractiren/ oder zum wenigſten einen Stillſtand der Waffen auff etliche Monat treffen/ darbey ſich wegen der Vollmachten vnnd andern Bereytſchafften etwas Zeit verloffen/ welche der Hertzog von Turaine wohl in acht genommen/ ſeine Voͤlcker von den Spaniſchen abgezogen/ vnd nach Franckreich gefuͤhret/ ober ſchon ſolchen Abzug mit etlichen ſcharmuͤtzeln muͤſſen durch brechen.
Er erhielt ſeinen pardon leichtlich/ vnd hatte ſeines veruͤbten Kriegsweſens von beyden Partheyen groſſen danck:
doch gieng er behutſam/ der Koͤnig in Portugal war ſehr bekuͤmmert vber die Zeitung von einigen Friedens Tractaten/ dadurch die gantze Spaniſche Macht jhn moͤgt vberziehen/ darumb erbothe er ſich gegen Franckreich jedes Jahr ein Million Golds darzu fchieſſen ohn einigen entgelt/ wann nur Franckreich den Krieg wolte fortſetzen.
Die Koͤnigin fuhr den Printzen von Condè hart an/ wegen deß Adels/ vnd ſetzt dẽ warter Siegelwarter ab/ was ſie befohlen/ vor vnbillig erkante/ vnd nicht ſiegeln wollen.
Einsmahls kam Wahrunng vnder der Hand/ es waͤr beſtelt/ den Printzen von Condè zugreiffen/ vnd wieder hien zu fuͤhren: darumb macht er ſich eylens darvon/ vnd kam in ſein new Gubernament nach Bordeaux, wurd auch mit ſehr groſſen ehren empfangen/ den der Hertzog von Eſpernon hatte jhm den Ertzbiſchoff/ vnd das Parlament/ ſonderlich den Poͤbel ſo gar abguͤnſtig gemacht/ weil er was hoch intonirt vnd eygenſinnig/ daß/ wann je ein Auffruhr zuvermeiden geweſen/ er ſich deß Gubernaments begeben müſſen.
Hernach gieng es an den Feldzug/ da der Printz von Condè durch Verguͤnſtigung deß Hertzogen von Orleans/ ſeine vorige Truppen wieder eommandirt hat.
Vnd ob ſie ſchon zwey vnd zwantztg Tauſend Mann bey Arras gemuſtert/ wurde doch weing außgerichtet/ daß ſie ſich wegen deß Hungers wieder nach Artois muͤſſen ziehen.
Sonſten machte ſich der Adel neben den Bawern an die frembde/ vnnd ſehr muthwillige Teutſche Voͤlcker/ ſo bey dem innerlichen Vnweſen waͤren vber die Graͤntzen kommen/ vnnd eiliche Ort inne hielten.
Der Lothringiſche General Grott vberfiel fuͤnffzehen Compagnien zu Fuß Frantzoſen in zweyen Hoͤffen mit neuntzig Mann/ macht nieder vnd verbrand ſie alle/ biß auff einen.
Jederweilen theylte General Roſen auch Stoͤß auß/ vnd war lauter Land-verderben/ vnnd Vberfallen.
Jn Catalonien gieng es dem Frantzoſen vbel/ Arbos bey Lerida wurd vbermeyſtert/ vnd zwey hundert drinnen niedergemacht: Megrain/ Commendant in Roſes/ zog auß wieder eine Parthey Spanier/ die jhme zu nahet kahmen/ vnd ſand in der wiederkehr ein hoͤltzern Augeſicht/ auff daß er lernete/ was vnderſcheyd ſey zwiſchen einem Commen danten/ vnd Partheyen Reuter.
Alſo gieng Arbec vnd Praͤda auch verlohren/ vnd ſonderlich/ da der Vicerè Marcin mit ſeinen Voͤlckern den Printzen zum beſten nach Franckreich gezogen/ welcher Geſtalt Barcellona hart belaͤgert worden.
Jn Jtalien wurde zwar nichts verlohren auff Frantzoͤſiſcher ſeiten im Monferat/ aber auch nichts gewonnen/ weil man nur ſuchte Caſal/ vnd andern Orth zubehaupten.
Aber allem Vnheyl ab zuhelffen/ ließ ſich der Koͤnig Volljaͤhrig/ vnd der Regierung faͤhig erklaͤren/ welcher Geſtalt er auch eiues vnd anders bey bracht/ vnd ſonſten andere/ auch den Printzen von Condè vor vnſchuldig ließ allenthalben erkennen/ mit Verwerffung deß Cardinals.
Demnach brachte es die Koͤnigin dahien/ daß gemelter Cardinal vom Koͤnig ſelbſt wieder beruffen/ worden/ welcher dann mit zehen Tauſend mann angezogen kommen/ vnd dem gantzen Weſen ein groſſe Enderung gebracht.
Jetzt ziehen ſie gegen einander/ vnd werden das nechſtkuͤnfftige Jahr vielleicht das Spiel außmachen.
Zuverwundern iſt es/ daß der Cardinal Riſchelieu auff ſeinem Todtbett dieſen Cardinal Mazarini ſoll dem Koͤnig anbefohlen haben/ alß ein klugen Kopff der die hohe Concilia wuͤrde glücklich hinauß fuͤhren/ da erdoch wohl ermeſſen koͤnnen/ wie vbel er ſelbſt geneydet vnd gehaſſet worden/ der doch ein geborner Frantzoß/ vnd von gutem Herkommen/ auch wegen vieler trewen Dienſten nit vnbillich zu ſolchem Anſehen geſtiegen/ vnd dennoch den Fuͤrſten/ Hertzogen vnd Herren allenthalben ſchatten gemacht hatte/ was moͤgte dann einem Frembden wieder fahren/ der im Land keinen Ruͤcken/ vnnd weil er vnder dem Feinde gebohren/ nur deſto verdaͤchtiger ſeyn muſte.
Darauß dann dem Vatterland/ vor deſſen Ruhe vnnd Wohlfahrt ein ſterbender Regent vor allen Diengen billich ſorgen ſoll/ nichts anders/ als Auffruhr/ vnd allerhand Vngelegenheit zuwachſen muß/ neben mercklicher Verhinderung deren ſo ſchwehren außlaͤndiſchen Haͤndeln/ die nicht nur in ein Stecken/ ſondern gar in ein vmbſchlag gerahten ſolten/ vnnd den gantzen Laſt hinderwertlich auff Franckreich werffen.
Noch mehr aber verwundereich mich/ daß der Cardinal Mazarini ſolchen Laſt wollen auff ſich nehmen/ vnnd mit ſo ſchweren Nagelnewen Haͤndeln ferner beſchwehren.
Bey Spanien gedachte er ſchwehrlich empor zukommen/ dieweil der Concurꝛenten ſo gar viel/ aber auch der Auffſeher nicht weniger/ vnd dann die Vngenade gantzgewiß/ ohn einigen nachlaß:
Darumb muß er ſich gewaltiglich auff ſeinen hohen Verſtand verlaſſen/ vnnd weil er alles das Wetter/ ſo jhn vberziehen moͤgte nach ſeiner Klugheit zuvor ſehen koͤnnen/ wird er auch wieſſen neben der Gedult die vbrige Mittel zuergreiffen.
Wir befehlen jhm aber ſeine eygene Sach/ vnd halten vnß auch nicht auff/ wie der Koͤnjg in Schottland auff das Haupt geſchlagen worden/ vnd mit Noth auß der Jnſell entkommen/ wie die Parlamentiſten Schott- vnd Jrꝛland gar vnder ſich bringen/ vnd erinnern vns nur der Strittigkeiten/ ſo ſich zwiſchen den Engellaͤndern erhoben/ welche beruhet fuͤrnehmlich auff dieſen vier Puncten/ Erſtlich die Jnſul Angola in Oſt Jndien/ darnach den Heringsfang/ drittens/ den Scheldſtrom/ viertens/ das Haupt vber Holland.
Die Engellaͤnder geben vor/ es haͤtten die Hollaͤnder ſie außgeſtoſſen vnnd die Jnſul bißher wieder Recht vnd Billigkeit genutzet/ darumb ſolte gedachte Jnſul jhnen wieder zu kommen/ vnd wegen der Nutzung dreyſſig Millionen zahlt werden/ den Heringsfang ſolten die Hollaͤnder jhnen abpachten/ vnd ein Jaͤhrliches tribut darvon erlegen/ oder deſſen muͤſſig gehen.
Weil dann auch jhre Gelegenheit waͤr/ nach Antorff zu ſeglen/ vnnd der Spanier jhnen ſolche Freyheit geſtattete/ ſolten die Hollaͤnder ſie ohn gehemmet paſſiren laſſen.
Nach deme auch das Stuartiſche Geſchlecht bey jhnen gaͤntzlich vertilgt waͤre/ ſolten die Hollaͤnder keinen Regenten auß dem ſelbigen Stamm ſetzen.
Jhnen begegnen die Hollaͤnder wiederumb/ die Jnſeln in Oſt Jndien waͤren offen/ vnd ſtuͤnden jedem frey/ es hette das Kriegs Weſen daſelbſt eine weit andere Gelegenheit/ dann in Europa/ wegen deß Heringfangs/ koͤnte man ſich vmb ein ſtuͤck Gelts vergleichen/ oder den Zehenden folgen laſſen/ aber einigen Tribut zufordern/ waͤre jhrer ſo thewer erworbenen Hochheit gantz ſchmaͤhlich/ nach deme ſie dem Spanier/ einem ſo groſſen Monarchen/ nichts mehr zu willen wiſſeten.
Der Scheldſtrom hette ſie ſo viel Blut vnnd Gut gekoſtet/ daß ſie es ſchwoͤhrlich berechnen koͤnten.
Der Spanier koͤnte einem andern ſeine Gerechtigkeit gar nicht vberlaſſen/ zu jhrem Nachtheil/ ſonſten wolten ſie die Friedens Puncten/ weit anders clauſilirt haben.
Vnnd wann die Engellaͤnder den Hollaͤndern den Themßſtrom nicht wolten geſtatten/ ſo waͤre zumahl vngereumbt/ den Scheldſtrom jhnen zuverſtatten.
Vnd dann waͤre es gantz vngereumbt/ daß man jhnen wolte vorſchreiben/ was ſie vor Regenten moͤgten wehlen/ oder nicht wehlen/ zu mahl der Junge Printz doch nur von einem Weib entſproſſen/ vnnd demnach den Stuartiſchen Namen nicht fuͤhrete.
Sie werden ſich aber beyderſeyts muͤſſen vergleichen/ oder verdetben.
Daß nun die Juden auß Dennenmarck bey Straff 1000.
Reichs Thaler verbannet/ vnd ein Weib etwas von Giefft/ ſo man dem Koͤnig beybringen wollen/ entdeckt/ vnd eben deß wegen der Großhoffmeiſter entwichen: daß die Poln vnnd Schweden zu Luͤbeck tractirn: daß die Schwediſche Bottſchafft die Lehen am Keyſerlichen Hooff ſoll empfangen: daß die Bauern in Boͤhmen wegen der Religion ſich rottieren/ vnd die Hungariſche Graͤntz Haͤuſer wieder beſter maſſen beſetzt werden/ laſſen wir vor dißmahl auß vnſerm Bedencken/ vnd eylen nach dem Guͤlchiſchen Lande/ wie auch nach Franckenthal.
Jn den Guͤlchiſchen Landen wolte es newe Haͤndel/ zwiſchen dem Churfurſten zu Brañdenburg/ vnd dem Pfaltzgraffen zu Newburg abgeben.
Dann der Churfuͤrſt zu Brandenburg hat im April vorigen Jahrs den Churfuͤrſten zu Sachſen auff dem Schloß Lichtenberg/ drey Meil von Torgaw gelegen/ beſucht/ vnd bey ſechs Tagen mit freundlichem Vnderꝛeden auffgehalten/ ohne daß man einigen Vorſatz mercken konte/ auſſer daß Chur Brandenburg etliche Voͤlcker werben laſſen/ vnd die Beſatzungen/ entbloͤſt/ aber ſolcher Geſtalt ein Corpo zuſammen gebracht/ welches dem Churfuͤrſten auff gegebene ordre nachgezogen.
Die Vrſach dieſes Zugs erhellet auß einem Manifeſt/ in welchem Chur- Brandenburg vermeldet/ man hette ſich gleich nach angetrettener gemeiner/ vnd abgeſchiedener Regierung zu Dortmund den 31. May. verglichen vnnd reverſirt/ die Catholiſche vnnd andere Religionen mit offentlichem Brauch vnnd Vbung zulaſſen/ welcher Vertrag im Jahr 1614. alß Pfaltz Newburg zur Catholiſchen Religion vbergangen/ den 14. Junij in Duͤſſeldorff wiederholt/ vnnd ſelbigen Jahrs bey den Xantiſchen Tractaten/ den 12. Nov. befeſtiget worden/ mit Zuziehung der Kronnen Franckreich vnd Groß Britannien/ auch der Herꝛn General Staaden.
Nun hette aber Pfaltz Newburg das offentliche vnnd heymliche exercitium Religionis Evangelicæ gehemmet/ die Prediger verjagt/ die Kirchen geſperꝛet/ die Renten eingezogen/ die Evangeliſchen gefreuelt/ vnd das Burgerꝛecht verweigert/ die Ehrenaͤmpter entzogen/ vnd hiengegen mit pruͤgeln vnnd ſchwehren Buſſen fuͤr dem Sacrament nieder zufallen genoͤthiget/ vnnd ſonſten auff alle wege belaͤſtiget.
Ferner ſo waͤren noch andere Vertraͤge vorgangen/ welche alle vnd jede ſich auff die Beſchaffenheit entweder deß Jahrs 1609. oder 1612. referierten.
Es wolle aber Pfaltz-Newburg alles auff das Jahr 1624. wie im H. Roͤm. Reich reſtituirt wiſſen nach deme in Anno 1647. der allgemeine Fried abgehandelt/ vnd in dem folgendem Jahr voͤllig beſchloſſen worden.
Da doch Pfaltz- Newburg denſelben damahls nicht vnderſchrieben/ vnnd das Guͤlchiſche Weſen gantz abgeſondert blieben iſt.
Auß dieſen Vrſachen ließ Chur Brandenburg vnder dem General Sparꝛ/ im anfang Junij ſeine 1400.
Pferd/ vnd 3000. zu Fuß auff Angermont im Bergiſchen gehen/ vnd richtet nichts auß.
Er vbereylet aber das veſte Schloß Harſeshoffen bey Duͤſſeldorff mit Lieſt/ wie auch Rattungen.
Die Newburgiſchen aber/ ſo obiges Manifeſt wiederlegten/ eroberten das veſte Hauß Reith im Guͤlchiſchen/ vnd bekahmen bey Zulpich etliche Lothringiſche Voͤlcker zu huͤlff/ welche der Hertzog von Lothringen erſtlich abgeſchlagen/ ſich doch durch dem jungen Hertzogen vmb 4000.
Man bereden laſſen.
Alſo eroberten ſie auch Forſt vnd Horſt/ zwey Nothveſte Haͤuſer:
Jn deme die Brandenburgiſchen mit voller Macht zum andern mahl vor Angermund kommen/ vnnd den Orth zur Vbergab gezwungen.
Vmb Rattungen vnnd Duͤſſeldorff fuͤhrten beyde Parthyen jhre Voͤlcker ins Feldt/ Chur-Brandenburg begehrt eine Conferentz vnder dem freyen Himmel/ welche zwiſchen Angermund vnnd Kaͤyſerswerth mit wenig Pferden geſchehen.
Die Wort waren anfangs hart/ aber die Herꝛn Staaden Deputirte/ vnd deß Graffen von Waldeck Abgeſandte/ vermittelten es dahien/ daß es bey den Reuerſalien deß Jahrs 1609. verbleiben ſolte/ biß deßwegen ein Reichs-ſpruch ergienge.
Die beyde Armeen ſolte die Ruhr ſcheyden/ biß zu voͤlliger Vnderſchreibung/ weil aber die Landſtaͤnde kein Gelt zur Abzahlung der geworbenen Voͤlcker hergeben wollen/ auch andere Hacken einfielen/ wurde der Vergleich nicht vollzogen.
Hiernechſt kahm man wieder in Eſſen zuſammen/ dabey auch Chur-Coͤlniſche vnd Staadiſche Geſandten ſich eingefunden/ da es dann abermahl ſehr hart hergegangen.
Doch zogen die Voͤlcker ab/ vnd hauſeten ſehr vbel: das Armiſtitium wurde noch vmb drey Tag verlaͤngert/ vnnd verfügten ſich die Mediatores nach Neuß: dahin dann auch General Hatzfeld/ alß Kayſerlicher Abgeſandter kommen/ vnder deſſen hatte der Junge Pfaltzgraff von Neuburg mit etlichen Officierern bey dem Graffen Brock Mahlzeit gehalten/ vnd kahm gleichſam auff der Jagt mit 200. Pferden gegen Duißburg biß vnder das Geſchuͤtz/ darvmb der Commendant darauff geſchoſſen/ vnd etliche erlegt/ welches er auß Kriegsbrauch gethan/ vnd ſich deßwegen die Tractaten/ uoch das Armiſtitium gar nicht jrꝛen laſſen.
Der zweyte Octobris ſahe vmb den Mittag zu Cleue den Frieden zwiſchen Jhrer Churfuͤrſtlichen Durchleuchtigkeit von Brandenburg vnd Pfaltz Newbnrg geſchloſſen/ vnd gienge derſelbe Fried dahin/ daß der Puncten/ die Kirchen vnd Religion betreffent/ innerhalb Monatsfriſt durch ein Compromiß eroͤrtert/ vnnd auff ſeyten der Kayſerlichen Mayeſtaͤt der Hertzog von Braunſchweig vnd Biſchoff von Muͤnden/ auff ſeyten Chur-Brandenburg aber der Fuͤrſt von Anhalt/ der Graff von Naſſaw Dillenburg/ wegen Pfaltz- Newburg aber/ die Biſchoffe von Oßnabruͤck vnnd Paderborn hierzu gebrauchet worden/ in politicis/ es biß Außtrag der Haupt-Sache ſeinen Vertrag haben ſolte/ wie es vor dieſem geweſen.
Alſo zogen die Voͤlcker beyder ſeyts auff/ vnd wurden zum Theil abgedanckt/ die Lothringiſche forderten zur recompens 50000.
Reichsthaler/ zu welchem Ende dem Darleyher die beyde Aempter Planckenberg vnd Windeck ſolten verſchrieben werden.
Sie loſierten ſich vmb Duͤren/ vnd hatten das Hauptquartier zu Muͤlheimb/ der Oberſte Spielberg kam mit ſeinen New-geworbenen Voͤlckern den Mayn herunder in das Guͤlchiſche/ vnd hohlet Ordere zu Duͤſſeldorff/ wurd aber auch abgedancket.
Die Lothringiſche ſetzten vber den Rhein zu Andernach bey dem Weiſſen Thurn/ nahmen die 12. Regimenter/ ſo auß Lothringen kommen/ zu ſich/ vnd machten ſich ſtarck vber 7000.
Man/ lagen ſtille in der Eyfel/ erwarteten von Luͤtzelburgetliche ſchwere Stuͤck/ vnd wurden in Abweſen deß Generals La Fauge, vom General Wachtmeiſter Feldberger commandiret/ Endlich giengen ſie auffwarts/ in das Trieriſche/ lieſſen ſich das Landvolck auff der andern ſeyten der Moſell nicht hindern/ welches ſie jenſeit/ deß Fluſſes behalten wolte/ ſetzten heruͤber/ doch ohne Gewalt/ theylten ſich in das Land/ übten zwar keinen ſonderlichen Muthwillen im Weſterych/ verzehrten doch das wenige/ ſo im Land noch vbrig war/ zogen ſich nach dem Rhein/ vnnd folgens zu End deß Jahrs in das Elſaß/ da wir ſie wollen/ ſieden vnnd braten laſſen/ was ſie finden.
Wir beſinnen vns aber/ daß dieſer Guͤlchiſche Krieg/ der ohne Geld- Mittel/ ſo auff beyden ſeyden manglete/ nicht lang fortgehen koͤnte/ bey jedermaͤnniglich ein tieffes Nachdencken vervrſachte/ ſonderlich wegen deß Jahrs 1620.
Da ſich der Frantzoß drein gemiſchet/ es ſchiene/ es muͤſten andere Potentaten mit im Spielſeyn/ die wuͤrden ſich eheſt entdecken/ bevorab weil der Teutſche Fried/ wie dann zugeſchehen pflegt/ nicht jederman gefallen wollen:
So hette dann Kayſerliche Mayeſtaͤt deß Roͤmiſchen Reichs Hoheit muͤſſen beobachten/ vnd Hand anſchlagen.
Es haͤtte auch nicht gefehlet an groben Haͤndelen/ wann Chur-Brandenburg ſo wohl ein Ruͤcken an Schweden hette gehabt/ alß Pfaltz-Newburg an Spanien.
Nun war Brandenburg eyferig wieder die Schweden wegen der Graͤntzen vnnd andern Spaͤhnen in Pommern.
So wolten ſich die Herꝛn Staaden deß Handels auch nicht annehmen/ ſondern verwareten nur die Orth/ ſoſie Pfandſchillings-weiße auß den Cleuiſchen Landen jnnen hatten/ vnnd gewißlich/ diß kleine Fewr wurff ein weit groͤſſern Rauch/ als das Boͤhmiſche Vnweſen anfaͤnglich nicht gethan/ welches doch gantz Teutſchland/ ja ſchier gantz Europam in Brand geſtecket.
Dann der Bapſt zu Rom hatte wieder den Weſtphaͤliſchen Frieden proteſtieren laſſen vnd denſelben vor null vnnd nichtig erklaͤret/ darauß dann folgen muͤſſen/ daß alle Catholiſche Staͤnde dem Hertzogen von Newburg ſolten beyſtehen/ zumahl es eb enſo wohl/ vnd mehr die Religion angieng alß in dem Koͤnigreich Boͤhmen.
Aber Jhrer Kayſerlichen Mayeſtaͤt Vorſichtigkeit ließ das gruͤne Holtz foͤrderlich/ ehe es duͤrꝛ vnnd flammicht werden koͤnnen/ auß dem Herd zuruͤck ziehen/ alſo daß wir nur den groſſen wallenden Dampff darvon geſehen/ vnnd ein vergebliche Forcht gefaſſet haben.
Der 21. Diſcurß.
Die Ober Rheiniſche Staͤnde ſuchen ein defenſion Weſen/ wegen der Spanier vnd Lothtringer anzuſtellen.
Conditiones wie Franckenthal zu euacuiren.
Chur Pfaltz kompt ein mit ſeinen Beſchwerden.
Chur Bayern vnd Chur Pfaltz zweyen ſich vber das Churweſen/ vnd Tittel.
Der Kayſerliche Abgeſandte treibt ſelbſt auff die Euacuations Gelder.
SO werden wir dann endlich den letzten Sawerteyg deß abgehandelten Kriegs/ vnd abgehaſpelten verwornen Vnweſens gar außfeygen/ wann wir je zu Ruhe kommen ſollen.
Die Staͤnde/ ſo zwiſchen Moſell vnd Rhein liegen vñ den ſchweren Laſt der Beſatzungen auch Durchzuͤgen auff dem Halß hatten/ berufften ſich auff den allgemeinen Friedenſchluß/ welcher den Gewalt erlaubete/ wann die Guͤte nichts verfangen ſolte/ einem jeden das ſeinige wieder ein zuraumen.
Die erſte Hitz war gebrochen/ darumb ruffen ſie die Nachbarn vmb Huͤlff/ vnd Rettung an/ vnd die funden ſich auch dem Weſen zu ſchwach.
Endlich felt man auff den Puncten der Guarantie, daß nemlich die beyde Kronen ob dem Frieden ſolten halten/ welche dann ſolches zu leyſten ſich nicht nur ſchuldig erkenneten/ ſondern auch Willfaͤhrig erzeygeten/ dieweil ſie bey dem Spiel wohlgewunnen vnd ſich bereichet hatten.
So wolte auch auff Schwediſcher ſeyten der Seckel-Saamen ſchier nahe bey allen Ofſicierern etwas dünne werden/ vnd kahm einer nach dem andern allgemach wieder herunder zu ſeinem erſten Capital deß runden Ringlens/ vor welchem keine Zahl ſtehet/ in der mitten aber zufinden iſt/ was einem die Apothecker vor die Augen geben/ vnnd Poſſevinus ſehr artlich beſchrieben hat.
Dann alß auff Schwediſcher ſeyten kein mangel an gutem willen war/ alſo berichteten die Ober-Rheiniſche Abgeſanden ſolches an den Fraͤnckiſchen Kreyß/ welcher jhme geantwortet.
Nach deme es ein Defenſions-Weſen geben ſolte/ wuͤrden die Fraͤnckiſche Staͤndejhre Deputirte eheſt zu jhnen abfertigen/ vnd jhre Reſolution in einem ſo hochwichtigen Handel vbertragen.
Es waͤren zwar die drey Ober-Kreyß zu zeiten Hertzog Bernhards von Weinmar in einem Bund geſtanden/ aber nur einſeitig/ vnd zwar durch der Frantzoſen huͤlff/ nun haͤtten ſich die Zeiten geaͤndert/ daß auch die Catholiſche ſich zu jhnen theten/ weil ſie in einem Schiff/ mit einem Wetter beladen/ waͤre doch nicht rathſam/ den Frantzoſen wieder herein zubringen/ derohne das zu weit in das Reich geniſtelt.
Der Staͤttiſche Conuent zu Eßlingen erꝛeychte auch ſeine Endſchafft/ darbey neben andern deliberiret vnd einhelliglich beſchloſſen worden/ jederzeit dahin zu trachten/ damit die vhralte Staͤtttaͤge vnnd Staͤttiſche Corꝛeſpondentzen/ welche bey dieſem letzten Vnweſen/ zu jhrem allgemeinen groſſen Schaden verhindert worden/ moͤgten wieder reaſſumirt werden/ jedoch vor rathſam befunden/ daß man mit Anſtellung einer ſolchen allgemeinen Staͤttverſamblung noch in etwas anſtehe/ biß dem Jnſtrumento Pacis/ vnd Nuͤrmbergiſchen Haubt receß, noch vor dem Reichstag/ vmb deſſen Beſchleunigung die Staͤnde ins geſambt inſtaͤndig vnd eyferig anſuchten/ ein Genuͤgen geſchehe.
Was den Punct wegen der Catholiſchen Reichs Staͤtten belangt/ ob dieſelben auch zubeſchreiben/ in Cõſiliiscommunicatis mit jhnen zu ſchlieſſen/ wurd einhellig dahin geſchloſſen/ weil dieſelbẽ in politicis juribus neben dẽ Evangeliſchen Reichs Staͤnden concurrierten/ ſie die Catholiſchen waͤren gar nicht außzuſchlieſſen:
Doch muͤſten die Religions Puncten abſonderlich vnnd ohne zuthun der Catholiſchen abgehandelt werden.
Dieſe Zuſammenkunfften machten zu Wien vnd zu Madrit allerhand Gedancken/ bevorab in Erwegung/ daß Chur Mayntz/ als Reichs Cantzlar vnnd Director/ den Handel eyferig triebe.
Darumb wurden nachfolgende Conditionen nach Wuͤrtzburg in deß Kayſers Nahmen angebracht.
Erſtlich ſolte dem Koͤnig in Spanien die Reichsſtatt Beſantzon in Burgund/ mit aller Juriſdiction erblich vñ eygenthumblich eingeraumbt vnd cedirt werden/ welche Ceſſion von allen Staͤnden auff nechſtkuͤnfftigen Reichstag zu confirmiren.
Zum andern/ daß das Roͤmiſch Reich dem Koͤnig in Spanien eine gleichfoͤrmige Verſicherung vnd Guarantie/ wie dem Koͤnig in Franckreich wegen deß Elſaß ertheilt.
Zum dritten daß der Kron Spanien 500000.
Reichs Thaler an Geld erlegt werden/ die helfft bey Außzug der Beſatzung/ den Reſt in zween Termin jeden von ſechs Wochen.
Vierdtens/ daß die befindliche Stuͤck groben Geſchuͤtz der Kron Spanien bleiben.
Dieſen Vertrag hielten etliche vor vnmuͤglich/ andere vor gefaͤhrlich/ die dritten vor rahtſamb vnd thunlich.
Dann vor allen Dingen wuͤrde Beſantzon ſich nicht wollen vom Reich laſſen trennen/ vnd ehe den Frantzoſen zum Schutzherrn annehmen/ der dann nichts froͤhers ſeyn ſolte.
So waͤre auch Spanien nicht viel daran gelegen/ weil ſie Mitten in ſeinem Land gelegen/ vnnd heut oder morgen Vrſach geben koͤnte/ ſie gleich wie Donawerth das Hauß Bayern/ an ſich zu bringen.
So waͤre auch Teutſchland erſchoͤpfft/ vnnd das Geld nicht auff zubringen/ zumahl die noch ſubſiſtirende jhren Antheil mit Muͤhe herbey trügen/ vnd vor die Vnvermoͤgende gar nichts leyſten wuͤrden.
Die Guarantie aber waͤren ſolch weit außſehendes Dieng/ welches dann die andere Meynung faſſeten/ daran deß Roͤmiſchen Reichs Vndergang hienge.
Auch koͤnte der Reichstag verſchoben/ vnd vnverꝛichter Sach verſtoben werden/ auff welchem Schweden vnd Franckreich gefaͤhrliche Haͤndel wuͤrden her fuͤr ſuchen.
Vnd geſetzt/ daß man mit den erſten Geldern koͤnte auff kommen/ ſo verblieb doch die lautere Vnmuͤglichkeit in den andern terminen ſtecken/ welcher Geſtalt die Spaniſche Voͤlcker wieder kaͤmen/ wie ſie auß den Niederlanden auß Jtalien vnd Burgund zuruͤckgangen/ welcher Geſtalt niemand den Koͤnig in Spanien an ſeinem Rechten hindern koͤnte/ noch auch/ man wolte dann das gantze Roͤmiſche Reich in newe Feindſchafft vnd Kriege ſtecken/ abtreiben doͤrffte/ doch lieſſe ſich auch die dritte Meynung vernehmen/ ein ſolche Statt/ wie Beſantzon/ waͤr Spanien vortraͤglich vnd ſehr nutzlich/ gantz Burgund darauß zu verſtchern.
So wuͤrde auch der Frantzoß/ dem gantzen Roͤmiſchen Reich zuwieder nichts wollen vornehmen/ vnnd koͤnte man auch die Gelder dahien rechnen/ alß jetzund/ vnd inweniger Zeit die Beſatzungen koſteten: zu deme moͤgten auch die Termin ſich noch weiter hienauß ſetzen laſſen/ vnd Spanien jhme nicht ſo leichtlich das gantze Roͤmiſche Reich zu Feinde machen wollen.
Ja es wurde die Roͤmiſche Kayſerliche Mayeſtaͤt von denen hundert verſprochenen Roͤmerzuͤgen/ drey zehen alhero zuverwenden ſich allergnaͤdigſt beliben laſſen.
Die letzte Meynung/ alß voller Wunſch vnd Hoffnung drunge vor/ darumb lieſſen die außſchreibende Fuͤrſten deß Ober-Rheiniſchen Kreißes wegen der reduction Gelder pro euacuatione der Veſtung Franckenthal/ jhre inſinuations Schreiben an die Staͤnde abgehen/ damit man mit den Geldern innerhalb drey Wochen koͤnte gefaſt ſeyn welches/ weil es nicht allerſeyts geſchehen koͤnnen/ das Werck verzogen hat.
Vnder deſſen verſambleten ſich/ die Fraͤnck- Schwaͤb:
vnd Ober Reiniſche Ritterſchafft zu Mergentheimb/ wo da die Franckiſche der Schwaͤbiſchen das Directorium/ welches alle drey Jahr vmbgehet/ vbergeben/ auch die Elſaſſiſche in das Ober-Rheiniſche Corpo auff vnd angenommen/ das fůrnembſte war/ wie die Ritterſchafft bey jhren Privilegiis gehandhabet werden moͤgte.
Es machten aber ſolche Zuſammenkunfften dennoch Nachdencken/ vnnd weil es ſich wunderlich wegen Franckenthal wolte anlaſſen/ kahmen nach Franckfurt am Mayn/ deꝛ Frantzoͤſiſche/ bald die Chur-Mayntziſche/ Trier vnnd Pfaͤltziſche/ endliche/ auch Schwediſche Geſandten.
Vnder deſſen gab es ein andern Hacken/ den der Churfuͤrſt zu Heydelberg einſchluge/ alß er nachfolgende Beſchwernuß Puncten/ ohn gefehr dieſes Jnhalts laſſen vortragen.
I. Jhre Churfürſtl. Durchl. waͤren zwar durch die Kayſerl. Commiſſion in die vnder-Pfaͤltziſche Landen ins gemeyn immitirt worden/ allein bey wuͤrcklicher Ergreiffung der poſſeſſion hetten ſie befunden/ daß jhr von dem jenigen/ ſo dero Vorfahren Año 1618. in Beſitz gehabt/ kein gering Stuͤck vnd gerechtſame voranhalten worden/ alß haͤtte Franckenthal mit den Archiuen, Stuͤcken vnd Munition/ wie in gleichem denen Orthen/ welche die Spaniſche ſonſten in der Vnder-Pfaltz beſetzt/ als Simmern/ Lautern.
II. Hette Chur Pfaltz von vndencklichen Jahren/ vnnd biß auff das Jahr 1618. vermoͤg ſtattlichen Priuilegien/ vom Kayſer zu Kayſern beſtettigt/ vnnd darauff erfolgte Vertraͤge/ viel leibeygene in dem Stiefft Speyer/ vnnd andern benachtbarten Orthen herbracht/ welche man jetzt Jhrer Churfuͤrſtl. Durchl. enthielte.
III.
Die Graffſchafft Leiningen hette/ vermoͤg verſchiedener Lehen reuerſen/ von laͤnger alß hundert/ Jahren her/ vnnd biß auffs Jahr 1618. von den Churfuͤrſten der Pfaltz bey Rhein zur Lehen geruͤhret:
die weil aber vnder werendem Krieg Kayſer Ferdinandus II. dem Graffen zu Leiningen ſolche Graffſchafft/ als ein Reichs Lehen verliehen/ ſuchet der jetzige Jnhaber ſelbige bey Jhrer Kayſerl. Mayeſtaͤt zu Jhrer Churf. Durchl. Præjuditz: angeſehen in dem Frieden Schluß alle die in der Vnder Pfaltz/ Zeit waͤrendem Krieg vorgenommen Veraͤnderungen/ außtruͤckllchen caſſiret waͤren.
IV. Vngeachtet die gantze Graffſchafft Saͤyn/ vermoͤg der Lehenreverſalien/ vor lenger als drey hundert Jahren/ vnd biß Anno 1618. von dem jetzigen Graffen jederzeit von Chur Pfaltz zum Lehen empfangen worden/ ſo hetten den- noch Chur-Coͤllen vnnd Chur Trier ſich vnderwaͤrenden Krieg vnderſtanden/ das Ambt Hohenberg/ vnnd vier Kirchſpiel in dem Ampt Grußberg/ vnder dem Prætext/ daß die Lehen Herꝛn ſich im Kriege vertiefft/ mit der That eingenommen/ vnnd verweygerten ſich Jhre Churfuͤrſtl. Durchl. das directum dominium wiederumb einzuraumen.
Vber dieſes vnderſtunde ſich die Wittwe etliche Stuͤck beruͤhrter Graffſchafft/ theils: zum Erb-vnd Lehen/ theils auch gar zum Eygenthumb zumachen.
V. Chur Trier vor enthielte Chur Pfaltz das directum dominium deren/ den Scheuckherꝛn im Frieden-Schluß gegebenen Fleckenſteiniſchen Doͤrffern/ welche der Probſt zu Weiſſenburg vnder waͤrendem Krieg eingezogen/ Chur- Pfaltz aber dieſelben jeder Zeit/ vnnd biß auffs Jahr 1618. von Chur Trier zu Lehen ruͤhren/ zubelehnen/ ſondern beruffen ſich auff die Frantzoͤſiſche Protection/ wie der Speyriſchen Regierung Antwort außweiſe.
VI. Chur Pfaltz hatt Anno 1618. vnd von vielen vndencklichen Jahren her/ zu Hanßbach/ Sultzbach vnd Lauterbach die hohe Obrigkeit vnſtreitig gehabt: als aber ſelbige Vnterthanen dem vhralten Herkommen gemaͤß/ zu Leyſtung der Entſchuldigung citiret worden/ hetten die Biſchofflichen Wormbſiſchen Beampten jhnen zuerſcheinen verbotten/ vnd wolte vber dieſes/ daß Jhrer Churf- Durchl. Vorfahren ſelbige Anno 1618. gehabt/ geſtritten werden.
VII. Jm Ampt Vmbſtatt/ welches Chur Pfaltz/ vnnd das Hauß Heſſen gemeyn haben/ waͤren Jhr.
Churf. Durchl. Vorfahren Anno 1618 in poſſeſſionę exercitij religionis der Kirchen vnd Schulen/ ſambt denen dazu gewiedmeten Gefaͤllen geweſen/ aber Jhre Gnaden/ Herꝛ Landgraff Georg hetten Jhr Churf. Durchl. darinnen noch nicht vollig reſtituirt.
VIII.
Waͤre der Chur-Bayeriſche Leben-Brieff vber die Vnder-Pfaltz noch in Chur-Bayeriſchen Haͤnden/ vnnd muͤſte billich zuvor caſſiret/ auch das newe Lehen vergliechen werden.
IX. Dieweil auch Jhrer Koͤn. Mayeſtaͤt in Spanien Geſandter zu Muͤnſter/ in ſeiner daſelbſt in Truch gegebenen Proteſtation außdruͤcklich meldet/ daß Jhro die Kay.
Mayeſtaͤt. die Vnder-Pfaltz geſchencket.
So waͤre billich/ daß Jhre Churf. Durchl. deßwegen auch verſichert werden moͤchten.
X. Jhre Churf. Durchl. waͤhren noch nicht immittirt in die Aempter Bergſtein vnd Begſtein in der Ober-Pfaltz/ welche Chur-Bayern niemahlen innen gehabt/ in dem Frieden-Schluß auch verſehen/ daß Jhre Churf. Durchl. in Bayern die Ober-Pfaltz allein ſolcher Geſtalt wie ſelbige bißhero beſeſſen/ einbehalten ſollen/ vnd gedachte Aempter an Pfaltz-Neuburg nur biß zum Außtrag der Pfaͤltziſchen Sachen/ adminiſtratorio nomine ein zuhaben eingeraumet worden.
Dannenhero Chur-Pfaltz/ nachdeine die Pfaͤltziſche Sachen durch den Frieden-Schluß verglichen/ erwehnte Aempter ex capite Amneſtiæ & Grauaminum, zu reſtituiren vnd abzutretten.
XI. Dero Fraw-Mutter/ Herꝛn Bruͤdern vnd der Princeſſin Henriette Deputat vnd Heyrath-Geld/ weiln ſolches zu Jhrer Churf. Durchl. Sublevation verſprochen/ vnd alſo pars reſtitutionis iſt.
XII. Jn dem Frieden-Schluß waͤre verordnet ſi quæ feuda Iuliacenſia aperta eſſe, competenti via Iuris euictum fuerit, ea Palatinis euacuentur.
Nun hetten Jhre Churf. Durchl. durch dero Abgeſandten am Kayſerlichen Hoff zuverſchiedenen mahlen vmb Erkandtnuß einer Kayſerlichen Commiſſion/ damit dieſe ſich dem Frieden-Schluß gemaͤß/ moͤchte eroͤrtert werden/ anhalten laſſen/ aber biß dato noch nicht erlangen koͤnnen.
Dieſe Puncten alle/ auſſerhalb was Chur-Bayern belangt/ meynten etliche/ ſolten auff dem Reichstag/ oder an dem Kayſerlichen Hoff vertragen vnnd abgehandelt werden/ koͤnten auch den Abzug der Spaniſchen auß der Vndern-Pfaltz garnicht hindern.
Ja etliche hielten es Chur-Pfaltz vor vnglimpfflich/ daß er alles nach der Schaͤrpffe ſuchte/ da er doch mit einem geringern/ oder wie es anfangs lautete/ parte non contemnendâ, hette moͤgen abgeſpeiſet werden.
Hier zu kaͤhme dann auch/ daß Chur-Bayern jhm den Reichs-Apffel in dem Chur-Pfaͤltziſchen Wapen diſputirte/ vnd gar nicht paſſiren wolte laſſen/ alß ein Zeychen deß Ertztruckſaͤſſen Ampts.
Es wolte aber Chur-Pfaltz wegen Renunciation deß Tittels vnd Wapens ſich gantz nicht einlaſſen/ ob man jhn ſchon/ alß einem Churfuͤrſten/ der ohne Ampt vnd Verwaltung im H. Roͤmiſchen Reich nit ſeyn koͤnte/ das Ober Jaͤger- Meiſterampt/ vnd endlich das Ertzſchatzmeiſter Ampt/ mit dem Schluͤſſel hiengegen wollen aufftragen/ weil er ex diuerſis autoribus probieret/ daß der in deſſen Wapen inſerierte Reichsapffel nicht zur Chur-Dignitaͤt gehoͤrig/ ſondern hiebevor Friderico II. Pfaltzgraffen am Rhein ex ſpeciali conceſſo Priuilegio von Carolo IV. wegen geleiſteter ſtattlichen Dienſten ertheylet/ nachmahls aber erſt Dignitate Electorali begnadet worden/ daher er ſolches Inſigne anß ſeinem new ertheilten Wapen/ auß zu laſſen keines wegs befugt vnnd gemeinet/ weßwegen an Kayſerl. Mayeſtaͤt Jhrer Churf. Durchl. Herr Johann Ludwig Mieg abgeſand worden/ der aber dieſes zum Beſcheyd bekommen:
Der Roͤmiſchen Kayſerl. Mayeſtaͤt vnſerm allergnaͤdigſten Herrn/ waͤre in Vnderthaͤnigkeit referiret vnd vorgetragen worden/ was die Churf. Durchl. in der Pfaltz nicht allein ſelbſt vor Exceptiones vnd Einreden/ warumb ſie zu Annehmung deß Ertz- Schatzmeiſters Ampts/ vnd davon dependierenden Vmbfertigung dero Renunciation vnd Ratification, ſich nicht ſchuldig erachten/ eingewendet/ Sondern auch wohlgedachter Chur-Pfaͤltziſcher Abgeordnete deſſen wegen vor Rationes vnd Vrſachen weiter fuͤrgebracht/ vnd dargegen vmb Fortſtellung der Belehnũg angehalten/ Aller maſſen nunmehr Kayſerl. Mayeſtaͤt alle dieſe eingebrachte exceptiones, motiven vnnd Vrſachen von deren Erheblichkeit nicht gefunden/ daß ſie von der/ Jhm Herrn Abgeordneten ertheilten allergnaͤdigſten Reſolution in einige Wege/ abweichen ſolten/ geſtalt ſie es auch nach mahlen allerdings darbey verbleiben laſſen/ vnd ſich gnaͤdigſt vnd endlich verſehend/ es wuͤrden ſolchem Seine Churfuͤrſtliche Durchleuchtigkeit ohneinig tergiuerſiren ohnverlaͤngt nachleben.
Jn Erwegung/ daß es mit der Evacuation der Veſtung Franckenthal/ Simmern vnd Lautern/ durch Jhrer Kayſerlichen Mayeſtaͤt treweyferige Bemühung ſo weit gekommen/ daß an derſelben gantz vnnd gar kein zweiffel vbrig/ ſondern ſolche gegen erlangung der verſprochenen Geld Summen/ alſo bald wuͤrcklich koͤnte ins Werck geſtellet werden. Jhre Kayſerl. Mayeſtaͤt auch Sein. Churf. Durchl an ſtatt deß Ertztruchſeſſen Tittels vnd Wapens/ ein ander Ertz-vnnd Chur Ampt mit behoͤrigen Jnſignijs vnd Tittel/ allerdings auff Maß vnd Weiſe/ wie Churfuͤrſten vnd Staͤnde ſolchs ein gerahten/ vnnd fuͤr genugſam erkanten/ neben der Belehnung vber die Chur/ vnd alles das/ was jhr nach Jnhalt deß Frieden-Schluſſes gebuͤhret realiter & effectiue offeriret/ Jhre Churf. Durchl. aber ſelbſten in morâ acceptandi ſeyn/ vnd theils gantz vnzeitig/ vnd vnnothwendige theils vnerhebliche/ hievber gantz nicht gehoͤrige difficultaͤten darwieder einwenden theten.
Alſo werden Jhre Churf. Durchl. wegen allen dieſen Verzug entſtehenden Vnheils die ſchwere Verantwortung zutragen haben/ vnd Jhre Kayſerl. Mayvmb einiger in dem Franckenthaliſchen euacuations Werck hierauß entſtehender Verzoͤgerung vnnd Weitlaͤuffigkeit willen/ bey maͤnniglichen entſchuldiget ſeyn.
Solcher geſtalt wurde Chur Pfaltz zur Gedult gewieſen:
Vnd weil es dann an den Geldern fuͤrnehmlich er manglen wolte/ theten die zu Franckfurt verſamlete Krayßſtaͤnde an alle Kreyß auß ſchreibende Fuͤrſten nochmahls ein bewegliches Schreiben/ mit Bitt/ wie die Güte nichts verfangen ſolte/ per modum executionis, die ſaͤumige hier zu anzutreiben/ vnnd zugleich mit eheſtem eine ſpecificirte Liſta, deren bereyts in jhren Kreyſen parat ſtehenden Gelder ein zuſchicken/ damit man ſehen koͤnte/ wie nahe man bey der Summa der 250000.
Reichs Thaler waͤre/ vnd wie viel daran noch ermanglen thete/ weil der Spaniſche Dominicaner Muͤnch F. Serria/ die Außzahlung der Gelder inſtaͤndig ſolicitierte.
Vnder deſſen haben zu Maͤyntz die beyde Churfuͤrſtliche Deputirte wegen deß newen Tituli vnd der Renunciation nach immerhien diſputiret/ ſeind aber von Jhrer Churf. Gn. zu Mayntz auff kuͤnfftigen Reichstag verwieſen worden.
Es hat auch Herr Graff Ochſenſtirn deßwegen zum zweyten mahl an Jhr Excellentz Herrn Volmar geſchrieben/ daß die Veſtung Franckenthal/ deren zwiſchen Chur-Bayern vnd Chur Pfaltz ſtrittig-Vmbfertig-vnd Außliefferung der Ratification deß Frieden.
Schluſſes vnd Renuntiation auff die Ober Pfaltz vngehindert/ nunmehr wircklich abgetragen werden koͤnte: deme aber gedachte Jhre Excellentz Herr Vollmar contradiciret/ vnd darfuͤr gehalten/ daß/ ſo lang Jhre Chur. Durchl. zu Heydelberg dem jenigen/ worzu ſie im Jnſtrumento Pacis gehalten waͤren/ nicht ein ſattſam genuͤgen theten/ Jhro auch hiengegen/ waß ſie darauß zu fordern hetten/ nicht gegeben/ noch die Veſtung Franckenthal reſtituirt werden koͤnte:
Angeſehen eines von dem andern Dependierte/ vnd ſich nicht abſondern lieſſe.
Nach deme nun Chur Pfaltz auch an dieſem Orth weichen muͤſſen/ wuͤrd die Hoffnung zur euacuation Franckenthals abermahls ſtaͤrcker/ in deme Jhr Excellentz Herr Vollmar von Mayntz auß/ an die Churf. Durchl. zu Heydelberg per expreſſum geſchrieben/ jhres orths dahin bedacht zu ſeyn/ damit zu Abfuͤhrung der Franckenthaliſchen Beſatzung vnd Pagage ſelbige mit noͤthigen Schieffen moͤchten verſehen werden.
Deme dann auch zufolge alſo balden/ vnnd ja keine Zeit hierin zuverabſaͤumen/ Jhre Churf. Durchl. in dereyl/ bey 26. Schieff auff dem Neckar zuſammen gebracht vnd angehalten/ auch darmit auff warten laſſen.
Zu End deß Octobris ließ der Kayſerliche plenipotentiarius Herr Volmar die beyde zu Franckfurt am Mayn noch anweſende Ober Rheiniſche Kreiß Deputierte Herꝛn Doctor Schlaun/ vnd Herꝛn Frieſeln zu ſich fordern/ denen er vorgehalten/ daß er ſehr vngern vernehme/ wie in Herbeybringung der Franckenthaliſchen euacuations Gelder theils Staͤnde biß dato ſo ſeumig/ vnnd ſonderlich die im Ober Rheiniſchen Kreyß waͤren/ denen doch die Gefahr vñ der Laſt am naͤchſten vnd ſchwereſten/ dahero ſie billig der bißhero fuͤr andern getragenen ſchweren Contributionbuͤrden ſich zuentſchlagen die erſten ſyen/ vnd deßwegen jhr euſſerſtes dißmahl beytragen ſolten/ auff daß/ was juͤngſt zu Wuͤrtzburg zwiſchen jhnen/ Jhrer Churf. Gn. zu Mayntz/ nomine Statuum, vnnd à parte Spanien/ allen Staͤnden zum beſten hierin geſchloſſen/ bevorab der Winter je mehr je laͤnger einbreche/ dermahleins wuͤrcklich vollzogen werden moͤchte:
Solten nocheinſt an alle ſaͤumige Stande/ vmb mit jhrer quota einzukommen/ nomine Circuli vnd zwar in etwas ſcharpff der Geſtalt ſchreiben/ daß wenn bey Verbleibung der bißher guͤtlichen verſuchten Mittel/ die Guͤte nichts verfangen wolte/ man die Execution vor die Hand nehmen muͤſte.
Die Statt Wormbs wie auch Speyer/ waͤren zwar wegen viel/ vor andern in dieſem verderblichen Kriegstrublen erlittenen Schadens/ vmb ſich dardurch zu eximiren/ eingekommen/ erhette aberſelbige ab, vnd vielmehr ad auertendum commune hoc Patriæ malum, zur Zahlung jhrer aſſignirten quota angewieſen.
Das Stiefft/ vnnd die Statt Straßburg/ wie nicht weniger auch Franckfurt/ waͤren auch mit dem jhrigen parat/ vnd zweiffele er gleichfals gar nicht/ der Schwaͤbiſche Kreyß ſich ebenmaͤſſig damit bald einfinden wurde.
Nachdem nun gemelte beyde Herꝛn Abgeſandten dieſes gebuͤhrend angehoͤret/ vnnd ſummariter recapituliret/ haben ſie ſich gegen Jhrer Excellentz Herꝛn Volmarn deß wohlmeinenden Vorſchlags dienſtlich bedancket/ vnd die Schreiben auff zu ſetzen erbotten/ welche auch alſo bald außgefertiget/ vnnd an alle noch ruͤckſtaͤndige Staͤnde/ mutatis mutandis, mit der Ordinari abgegangen.
Vnder deſſen iſt biß zu ſolcher Euacuation/ alles in ſuſpenſo verblieben/ vnd die geringſte Conferentz vnder den Staͤnden/ auſſer den Viſiten/ nichts vorgegangen.
Es gab aber einen Nagelnewen Lermen/ als die Lothringiſche Voͤlcker ſich in drey Hauffen theilten/ einen in Lothringen lieſſen/ mit dem andern vber die Moſel ins Weſtrich ſetzten/ vnd den dritten nach ſich zogen.
Etliche meynten/ ſie zoͤgen in Burgund/ andere hielten/ ſie giengen in Franckreich entweder dem Koͤnig/ der den Cardinal Mazarin wieder hette beſchrieben/ vnd in voriges Anſehen/ ſampt allem Anhang geſetzet/ oder dem Hertzogen von Orleans zu Dienſten/ oder dem Printzen von Condè zu lieb/ oder dem Koͤnig in Spanien ein Reuterdienſt zu thun/ oder jhr eygen Werck in Lothringen zuverrichten.
Jhr intent moͤgen ſie wiſſen/ allzeit wurden die Staͤnde/ ſo ohne das wegen Vnderhaltung der Beſatzungen in Franckenthal/ Landſtul vnnd Homburg ſehr beſchwert waren/ an Zuſammenklaubung der euacuations Gelder mercklich gehindert:
Welcher Geſtalt ſich das ein vnd fünfftzigſte Jahr endete/ vnder Laſt vnd Braſt/ bey Hoffen vnd Harren/ neben Handel vnd Wandeln.
Der 22. Diſcurß.
Alle andere Koͤnigreiche in Europa werden hie vorbey gegangen: vnd nur auff den Hertzogen von Lothringen geſehen/ daß er keine neue Vnruhe erwecke: vnd dann auff die Spanier.
Wie vnd wann Franckenthal vnnd Hailbrunn ſollen evaucuirt werden.
Der Author will ſich jnn-oder vmb Franckenthal ſetzen.
Entſchuldigt ſich/ wegen deß gantzen Tractats/ vnd ſchlieſſet.
VOn dieſem Ein tauſend ſechshundert/ zwey vnd fuͤnffzigſten Jahr/ haben die Sternkuͤndiger vorlaͤngſt ſehr gute Gedancken gefaſſet/ ob ſolte der juͤngſt abgehandelte Fried ſein voͤlligen Zweck/ vnd erfrewliche Ruhe erlangen/ zum wenigſten bey vns in Teutſchland.
Darumb laſſen wir auch jetzt den Tuͤrcken/ der vielleicht auß Orient moͤcht ſchwere Haͤndel bekommen/ ſich gegen den Venetianern in der Jnſel Candia/ vnnd in Dalmatien muͤde arbeiten.
Wir wollen auch hoffen/ es werden die Poln/ weil ſie der jnnerlichen Auffruhr ſelbſt vberdruͤſſig/ mit den Schweden nicht ferꝛner ſuchen zu kriegen.
So wird Dennmarck ſeinen Staat ſuchen veſt zumachen/ vnd ſich vor Weitlaͤufftigkeit hüten.
Die Engellaͤnder werden ja in jhrer Dollkuͤhnheit nicht fortfahren/ vnd die gantze Welt trutzen wollen/ ob ſie ſchon bißhero wunderſam geſieget/ vnnd nunmehr das Koͤnigreich Schottland/ zu einer Provintz vnder der Republic gemachet/ vor welchem ſie ſich jederzeit haben foͤrchten muͤſſen.
Sie werden in der Jnſul noch Arbeit genug finden vnder den Catholiſchen/ Preßbyterianern vnnd Jndependenten.
Die gefaſte Meynungen vnder dem Volck von der beſten Arth zuregieren/ ob ſolche dem Monarchen/ vnd einem einigen Haupt: den Staatsraͤthen vnd klügeſten im Land: oder dem Volck ins geſampt gezieme/ halten ſich zwar eine vor der andern verborgen/ auß Zwang: werden aber mit vngeſtuͤm herfuͤr brechen: zumahl die zwey vnd viertzig Tyrannen nicht zuerſaͤttigen/ ſo wenig als die Decemuiri zu Rom/ vnd die dreyſſig Regenten zu Athen.
Die Hollaͤnder raſten vnd ruhen auff vnſanfftem Bette/ vnd moͤchten bald erfahren/ was groſſen Fehler ſie mit jhrem beſondern Frieden erlangt/ wie ſie dann bereyts die jenige herfuͤr ſuchen/ die auß der guͤldenen Feldſchlangen getroffen worden.
Jhre viele Schiffe werden ſie nicht eben retten/ wann ein Vngewitter oder wiedriges Treffen ſie ſolte ſtuͤrtzen.
Zumahl ſie Anno 88. deſſen ein ſchreckliches Spectackel gehabt.
Es kommen verſchiedene Lyſten ein/ eine von 200. die an dere von 300. die dritte von 600. Schiffen/ da das geringſte ſoll 30. ſtuͤck groben Geſchuͤtzes fuͤhren/ die ſie jnnerhalb dreyen Wochen ſolten in die See/ gantz wohl muntirt laſſen gehen Jch bekenne/ diß Papier kan noch mehr leiden/ ob man gleich noch etliche Nullen darbey ſetzte/ ob aber nach dieſer Tablatur geſpielet werde/ moͤchte man die vorlaͤngſt wohlgefaſte/ vnd vbel abgeloffene Vnion fragen.
Themiſtocles ſagte/ ſein Soͤhnlein regierte gantz Griechenland/ vnnd als man Muͤhe hatte/ ſolches zu glauben/ bewieſe er es ſolcher geſtalt:
mein Weib laͤſt ſich von meinem Soͤhnlein regieren: vnd ich muß thun was mein Weib will.
Die Athenienſer folgen meiner Meynung/ vnd ſie beherꝛſchen gantz Griechenland.
Welches endlich zum jungen Soͤhnlein heim faͤllt.
Holland regiert die andern ſechs Provintzen:
Ambſterdam bezwingt das Holland: Pickert/ die Statt Abmſterdam: vnd wer lencket den Pickert?
da rahte einer.
Die Spanier werden zuvorderſt jhr Catalaunien wieder erobern/ vnd Barcellona bezwingen muͤſſen/ ehe ſie ſich an die Portugieſen mit Ernſt reiben.
Dieſelben ſehen aber auch zu/ daß ſie/ wegen der beyden Jndien nicht Huͤlffloß gelaſſen werden.
Den Frantzoſen halte es doch niemand vor vbel/ wann ſie bey jhrem hergebrachten Sinne bleiben/ vnd muthwilliger Weiſe wieder verliehren/ was ſie mit ſo ſchwerem Koſten vnd vielem Blut erworben: davon nicht nur Jeruſalem/ Edeſſa vnd Conſtantinopel/ ſondern auch Naples/ Sicilien/ Cypern/ vnnd Meyland: endlich Trier/ Philippsburg/ Courtray/ Arien vnd Veldlin zuſagen wiſſen:
da auch das ſchroͤckliche Treffen bey Allerßheim nicht ein Batzen genutzet/ vnnd hernach ſchier Geſchuͤtz vnnd Mannſchafft/ mit einer ſchlechten retirada gekoſtet haͤtte.
Die jnnerliche Hitz deß Gebluͤts ſtaͤrcket ſie an/ daß jhnen Lung vnnd Lebern faulet/ das Miltzraget/ vnd das Hertz pochet.
Laſſen ſie die frembde Nationen/ fuͤrnemblich Engellaͤnder vnd Spanier/ zu denen ſich die Teutſche/ vmb alte Schuld zuraͤchen/ ſchlagen koͤnden) zu tieff hienein/ werden ſie/ aber zu ſpath/ jhre Thorheit erkennen.
Allein wollen wir vnſern eygenen Schaden/ vnd Vnvorſichtigkeit beklagen/ daß wir zwar in Teutſchland Frieden gemacht/ aber den Spanier vnnd Lothringer außgeſchloſſen/ ehe wir ſie vom teutſchen Boden außgeſchaffet.
Dann werkan einem dritten ſein Recht kraͤncken/ oder begeben? warumb ſollen ſie weichen/ ohne Satisfaction? haben ſie nicht eben ſo wohl/ als andere gefochten/ vnd die Parthey geſtaͤrcket? oder iſt es ohne jhren Vnkoſten/ Verſaumbnuß vnnd Schaden geſchehen?
vnd wann die Spaniſche Beſatzungen auß der Vnder Pfaltz weichen/ ſo werden die Lothringer jhre beyde Orth darumb nicht verlaſſen/ ob ſie gleich/ wie verlauten will/ 20000.
Reichsthaler vor den Abzug fordern.
Landſtul wird ein Kauff muͤſſen leiden/ vnnd Homburg wegen der Graffſchafft Sarwerden dahinden bleiben/ biß vber fuͤnffzig Jahr der Proceß/ ſo bereyt einmahl dem Hertzogen von Lothringen iſt nach Wunſch außgeſchlagen/ abermahl ein End gewinne.
Vnd wo bleiben jnmittels die Vnkoſten? die kan man rechnen/ wie wegen Donawerth/ vnd der Obern Pfaltz/ ja wie Kayſer Maximilian vor anderthalb hundert Jahren/ auff dem Naͤgelein.
Es moͤchte ſich dann ein ander Spiel erheben/ wann dieſer Hertzog die Schuld der Natur bezahlete/ vnnd ſein Herꝛ Bruder (oder deſſen junge Herꝛſchafften/) den jungen Hertzogen/ wegen diſputierten Heurahts außgeſchloſſen/ ſich deß Lands annehmen wuͤrde: zu welcher Zeit man wunder Haͤndel wird zuerfahren haben/ daß wohl nie aͤrger vber das Hertzogthumb Meyland geſtritten worden.
Vor dißmahl aber wird grauſame Klage gehoͤrt/ wie die Lothringer im Elſaß hauſen.
Dann ſie theils mit Liſt/ theils mit Macht ſich durch gebracht/ vnd ins Ober Elſaß fortgerückt: warten ſie/ wegen der Evacuation Franckenthal oder jhre inhabende Orth zubeſetzen vnnd zuverwahren/ ſo werden wir was newes hoͤren: gehen ſie in Franckreich/ einer oder der andern Parthey zu Huͤlff/ vñ verſtaͤrcken ſich biß auff zwoͤlff tauſent Mann/ wie ſie außgeben/ ſo moͤchten die Tractaten ſchleuniger von ſtatten gehen.
Es ſollen aber die Staͤnde/ ſo von jhnen im Weſtreich beſchwert werden/ ſich ſorgfaͤltiglich huͤten/ daß ſie nach der Spanier Abzug/ wann er je geſchicht/ dieſe Gaͤſte nicht verachten/ oder verwegener Weiſe angreiffen/ auß den 2. Neſtern zutreiben/ auff daß ſie die Finger nicht verbrennen/ vnnd ein ſolchen Kriegeriſchen Martialiſchen Herꝛn nicht zum offenen Feinde machen/ der die Spanier an der Hand hat/ vnd derſelben Huͤlff in 24. Stunden haben mag.
Jſt es aber vmb ein ſtuͤck Gelds zuthun/ ſo ſpare man ſo viel an Eſſen vnnd Trincken/ an Kleydung vnd Pracht/ an Beſuchungen vnd Feſten/ auff daß dieſer Laſt dem gantzen Land/ allerſeits mit Willen/ vnnd ohne Feindſchafft abgenommen werde.
Wie nun von Eingang dieſes Jahrs/ man jmmerzu ſehr eiferig an dieſem Werck der Evacuation gehandelt/ alſo/ hat jederman/ nach ſeiner Zuneygung/ bald dem Churfuͤrſten in Bayern/ bald dem Churfuͤrſten zu Heydelberg/ bald den Spaniſchen Practicken/ bald einem Oeſtrꝛeichiſchen heimlichen Verſtand/ bald einem Ligiſtiſchen Anſchlag zum newen Krieg/ dieſe Verzoͤgerung zugeſchreiben.
Vnnd ob es gleich verlauten wollen/ ob haͤtte Spanten dem Kayſer das gantze Werck heymgewieſen vnnd vbergeben/ ſo befrembdet es dannoch nicht wenige tieffſinnige Koͤpffe/ warumb dann der Spaniſche Abgeſandte/ vnd ſonderlich ein Geiſtlicher/ bey dieſem Handel ſeyn muͤſte.
Alles vnerachtet/ wurden dieſem groſſen Baum/ der ſich wolte verſetzen laſſen/ alle Wurtzeln/ mit welchen er ſo gar tieff eingewurtzelt ſtunde/ auff allen Seiten/ eine nach der andern/ abgeloͤſet vnnd abgehawen/ auff daß er dermahl eins vmbfiele/ vnd niemand mehr Schatten machete.
Das Werck wurd mit gantzem Ernſt angegriffen/ vnd den 4. oder 14. Mertz nachfolgender geſtalt verabſcheydet.
Weil die Churfuͤrſtliche/ Fraͤnckiſche/ Schwaͤbiſche vnnd Ober Rheiniſche Deputierten/ welche ſo lange Zeit/ wegen der Evacuation Franckenthal/ an deren die Hailbrunniſche hanget/ in Franck furt am Mayn ſich auffgehalten/ vnnd ſo vnnachlaͤſſig deßwegen getrieben hatten/ zumahl jhren Herꝛſchafften vnd Obern/ ja dem gantzen Land/ ſo mercklich viel daran gelegen: konden dannoch die Staͤnde mit denen/ hierzu verwilligten dreyzehen Monaten Roͤmerzugs/ in jhren erſchoͤpfften Landen entweder gar nicht auffkommen/ oder wolten die Paratengelder nicht ſchieſſen/ ſie waͤren dann der Sachen gaͤntzlich gewiß/ vnd verſichert/ nach deme die Kriegsvoͤlcker den Meiſter ſpielen/ vnnd nach der Feder in der Cantzley nichts fragen: als thaͤt ein jeder Stand ſein euſſerſtes/ vnnd vbermachte ſein gebuͤhrende Sum̃ zu ſichern Haͤnden: oder thaͤte ſolche Anweiſung/ daß man in keinem zweiffel deßwegen ſtehen koͤnnen.
Darumb verſuchen ſich Jhr Excellentz Herꝛ Vollmar/ der Roͤ.
Kay. Kay.
Gevollmaͤchtigſter: der Hochwuͤrdige Herꝛ F. Thomas de Serria, der Koͤnigl. May. in Spanien Abgeordneter:
vnd dann der Ober Rheintſchen/ Fraͤnckiſchen/ Schwaͤbiſchen vnd Nieder Rheiniſchen Krayſen Herꝛn Gedeputierte/ welcher geſtalt beyde Beſatzungen auß Franckenthal vnnd Hailbrun ſolten abgefuͤhret werden/ in nach folgenden 3. Puncten.
Erſtlich hatte der Reichs Pfenningmeiſter H. Hubert Bleyman laͤngſt zuvor ein Vberſchlag vnnd Außwurff gemacht/ wie viel einem jeden Krayß vnnd Stand in demſelbigen/ nach der Reichs Matricul zuerlegen gebuͤhren wolte.
Weil nun daſſelbe Project von niemand koͤnnen getadelt/ oder geaͤndert werden/ hat man darbey bleiben wollen: maſſen die obgemelte Deputierte ſich darzu bekennet: auch verſprochen vnnd gelobet/ bey jhren Principalen die beſtimpte Summen zu verſchaffen/ vnnd in Franckfurt am Mayn an baarem Geld zuerlegen/ auff Zeit/ Tag vnd Stunde/ wann die Evacuation wuͤrde geſchehen.
Dieſelbe Gelder ſolte empfangen Jh. Ex. Herꝛ Vollmar/ oder/ im fall Er wegen andern Geſchefften zur Stelle nicht ſeyn koͤndte/ derjenige/ ſo von gedachter Jhrer Excellentz hierzu Gevollmaͤchtigt/ vnnd von dem Herꝛn Reichs Pfenningmeiſter mit genugſamen Vhrkunden verſehen waͤre.
Vnd hie ſolte keine Entſchuldigung/ wie die auch ſonſten Namen vnd Krafft haben koͤnde: auch keine Verweilung/ auß waſerley Vrſachen ſie herkaͤme/ nicht gelten noch angenommen werden.
Zum andern/ wolten auch die Staͤnde ein gewiſſen Termin wiſſen/ die Gelder zuſam̃en zutragen: angeſehen noch etliche wenige bißhero ſaͤumſelig geblieben waren: vnd wann die beyde Evacuationen jhren richtigen fortgang haben ſolten.
Wuͤrde ſolchem noch beliebet vnd verglichen der 16. vnd 26. April nechſt kuͤnfftig.
Auff daß es aber kein Mißtrawen/ noch vnzeitiges Rückdencken gebe/ ſolte auff denſelben Tag dem Gubernator zu Franckenthal/ mit allen ſeinen Kriegs Voͤlckern/ zu Roß vnd Fuß/ mit Plunder vnnd Bagage/ vnd was jhme nur rechtmaͤſſiger Weiſe zuſtuͤnde/ außziehen/ den Orth verlaſſen/ vnd im Namen J. Ka. Ma. Jhrer C. D. zu Hey delberg abtretten vnd einraumen.
Auff eben ſolche Weiſe vnd Zeit ſolten auch die andere Orth/ Simmern vnd Lautern evacuirt werden.
Zum dritten/ ſolte hiengegen auff gemelte Zeit Jh. C. D. zu Heydelberg/ dero Beſatzung ebenmaͤſſig auß Hailbrun abzufuͤhren/ vnd hierbey keine Prætenſion/ Vorwand oder Verzug einlegen: damit gemelte Reichsſtatt in vorigen vhralten Stand der vnmittelbaren Condition wieder gebracht werde: welcher geſtalt auch jhr Verhafftung/ ſo auß dem getroffenen Temperament erwachſen/ hiemit gaͤntzlich auffgehoben ſeyn vnd bleiben ſolte.
Vnnd weil beruͤhrter Beſatzung nach noch einiger Sold/ ſo jhnen/ vermoͤg deß Nuͤrnbergiſchenreceſſes gebuͤhret/ moͤchte außſtehen/ ſoll derſelb jhnen vnverweigerlich auch gereychet werden.
Zu mehrer Verſicherung dieſer obgeſetzten dreyen Puncten/ iſt verglichen/ daß der Gubernator in Franckenthal einen qualificirten/ vnnd vnverwuͤrfflichen Oberſt Leutenant nach Heydelberg an Geyſelſtatt liffere/ vnd zwar 6. Tag vor dem beſtimpten Termin der Evacuation/ nemlich auff den 10. vnnd 20. nechſtkommenden Aprils: auff welchen Tag Jh. C. D. ebenmaͤſſiger Weiß ein ſolchen Oberſt- Leutenant auß der Beſatzung zu Hailbrun J. F. G. dem Hertzogen von Wuͤrtenberg auch ſoll vberlieffern.
Vnd wann nun alles allerſeits richtig vnd vollnzogen/ vnd jederman ſo ferꝛn Klagloß gehalten iſt/ ſollen obgemelte Geyſeln ein jeder an ſeinen Orth wieder zukehren erlaubet ſeyn.
Vnd hie wurd auff einer Seite geſetzt/ was auff der andern nicht guͤltig/ welchen dann den ſorgfaͤltigen Gemuͤthern ein Floh ins Obr ſetzte/ als ob man nur ſuche/ dem Churfuͤrſten Pfaltzgraffen das Hailbrun auß der Hand zuſpielen.
Dann es iſt hernach geſetzt/ im fall Jh. C. D. jhre Beſatzung gegen dem Nürnbergiſchen gemeinen Receß nicht ſolten auß Hailbrun abfuͤhren: wiederholten Jh. Kay. Mayſt. dero Reſolution vnder dem 9. Jan. juͤngſt verwichen/ daß auff ſolchen fall die Fraͤnckiſche vnd Schwaͤbiſche Staͤnde von allem Laſt derſelben Contribution frey vnnd ledig waͤren.
Ja es wolten alsdann/ nach jnhalt deß allgemeinen Friedenſchluſſes J. Kay. May. neben deß H. Roͤ.
Reichs Churfuͤrſten/ vnd Staͤnden/ erwehnte Statt Hailbrun wider alles vngleiche beginnen/ ſuchen vnnd vergewaltigen ſchuͤtzen vnd ſchirmen.
Wir wollen aber Jh. C. D. ein beſſers zutrawen/ vnd vns auff dieſen ſo wohlbedachten Receß kecklich verlaſſen.
Jch vor mein Perſon/ da nur die Herꝛn Jeſuiter oder Capuciner in Franckenthal zubleiben haͤtten/ worauff ich/ ein Aug geworffen/ fange von dieſer Stund an/ meine wenige Gelder auff zukuͤnden vnd einzuziehen/ damit ich in offerwehntem Franckenthal ein leeren Platz vmb ein geringes erkauffe/ ſo laß ich Holtz/ Stein vnnd Ziegeln den Neckar herunder kommen/ bawe nach meiner ſelbſt eygenen Architectur/ vnd erkauffe/ ſo ich Geld genug habe/ eine kleine Herꝛlichkeit daherumb/ zu Heuchelheym/ Gruͤnſtatt oder am Gebuͤrg bey Leiningen/ da ich mich im Sommer halte/ vnnd im Winter hinder den Wail krieche: gleich wie die Storcken jhr Sommer-vnd Winterneſter haben: ſuche gute Freund vnd Patronen/ daß ich in die Matricul der Ritterſchafft einkomme/ nimb dann ein Hochwohlgeborne arme vom Adel/ ich reicher/ nenne alle meine Soͤhne Reichart/ vnnd laß hernach den Rhein nechſt Philippsburg/ bey Mannheim herunderlauffen/ genieſe deß herꝛlichen hoch Wildpraͤts/ vnd ſuche das ſchwartze am Durſtberg/ mit luſt vnnd geringem Koſten/ lade mein Nachbarn auff ein Jagt vnd zum Trunck/ halte freye Tafel/ wie Koͤnig Artus, vnd genieſſe deß guten Wohl Lebens/ ſo lang Gott will/ vnnd der Beutel ſich erſtrecket.
Wem das nicht ſchmaͤcket/ der ziehe alle Jahr einmahl nach Schwalbach/ vnd ſchwencke den Mund vnd reinige den Magen/ mit demſelben Sawrbrunnen/ hüte ſich aber vor den Rechts Gelehrten/ die einem den Kopff verwirꝛen/ vnnd vor den Apoteckern/ ſo wird er ſeiner Graͤthen lang gefallen/ vnnd nicht viel grawer Haar/ als im Alter vberkommen.
Nun wohlan/ ich wage ein dutzent Reichsthaler daran/ vnd laß mein Roͤßlein beſchlagen/ daß ich bey dem Abzug ſeyn moͤge.
Vnder deſſen aber/ wolleſtu/ wohlgeneygter Leſer/ dich nicht jrꝛen/ wann du etwan hie lieſeſt/ oder hoͤreſt/ von alten vnd newen Geſchichten/ was dir nicht anſtehet/ oder du beſſer vermeyneſt zuwiſſen.
Es gibt mancherley Koͤche/ ein jeder meynt/ er ſey der beſte/ vnd mag wohl der ſchlimſte ſeyn.
Allzeit verſichere ich dich/ daß mir nie in Sinn kommen/ weder Hohen/ noch Niedern zu nahe zutretten/ ob ſchon die Satyrici jederzeit groſſe Freyheit doͤrffen brauchen/ vnd ich vnder den Eccleſiaſtico Politicis nur zuſammen keere/ was ſie in jhren Verſamblungen etwan vnder den Tiſch laſſen fallen.
Jm fall du auch vielleicht ein actionem injuriarum gedaͤchteſt anzuſtellen/ ſo wiſſe/ daß ſolches alles mich nicht angehet/ ſondern vielmehr deren Scribenten Sach iſt/ die jhre Relationen in die Welt außgeſtrewet: darumb wolleſt nicht mit deinem eygenen Schatten fechten:
ich gehe auß dem Streich vnnd Streit/ biß wir wieder ein Nagelnewen Krieg bekommen/ dann die Welt kan doch nicht ruhig ſeyn/ ſo wolte ich/ als ein geheymer/ vnd Staats Secretari/ meine Feder fleiſſiger gebrauchen.
Vnder deſſen gehab dich wohl/ vnd verbeſſere du ſelbſt/ was allhie vnrecht vnd vngereumbt ſeyn moͤgt:
& eris mihi magnas Apelles.
ENDE.
