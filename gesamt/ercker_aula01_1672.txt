AULA SUBTERRANEA DOMINA DOMINANTIUM SUBDITA SUBDITORUM.
Das iſt: Vntererdiſche HOfhaltung/ Ohne welche weder die Herꝛen regieren/ noch die Vnterthanen gehorchen koͤnnen.
Oder Gruͤndliche Beſchreibung der jenigen Sachen, ſo in der Tieffe der Erden wachſen/ als aller Ertzen der Koͤniglichen und gemeinen Metallen/ auch fuͤrnehmſter Mineralien/ durch welche naͤchſt Gott/ alle Kůnſte/ Ubungen und Staͤnde der Welt gehandhabet und erhalten werden/ da dann fůrnemlich hierinn gelehret wird/ wie ſothanige Ertz- und Bergwercksarten/ jede inſonderheit ihrer Natur und Eigenſchafft gemaͤß/ auff alle Metalla probirt/ und im kleinen Feuer verſucht werden/ nebſt Erklaͤrung einiger fuͤrnehmer nuͤtzlichen Schmeltzwerck im groſſen Feuer/ Item Ertz ſcheiden/ bochen/ waſchen und roͤſten/ auch Scheidung Goldes/ Silbers und anderer Metallen/ ingleichem Kupffer ſeigern/ Meſſing brennen/ Salpeder ſieden/ deſtillation der Scheidwaſſer/ und ihrem Brauch/ auch zu nutzmachung anderer mineraliſchen Berg- und Saltzarten.
Vormals durch den Weltberůhmten und gantz Teutſchland zierenden Herꝛn Lazarum Ercker / Weiland der Roͤmiſchen Kaͤyſerl. Majeſt. Obriſten Bergmeiſter auffs treulichſte beſchrieben.
Anitzo aber/ wegen Abgang der Exemplarien auffs neue mit vielen nůtzlichen und nohtwendigen Stuͤcken und Secreten/ ſo entweder Herꝛ Ercker uͤbergangen/ oder nach der Zeit inventirt worden/ und andern Notis uͤber S.
Erckers Text mercklich vermehret/ zuſambt angehaͤngter Außlegung der Terminorum und Redarten der Bergleute/ Probirer/ Wardeinen und Muͤntzmeiſter/ deren ſie ſich was ihre Profeſſion belangt/ zu bedienen pflegen.
Ein ſehr nutzlich und noͤhtig Werck vor die Herꝛen der Bergwercke/ Berg-Raͤhte/ Ertz- und Artzneykündiger/ Probir-Diſcipeln/ Laboranten/ und alle die mit Metallen und Mineralten umbgehen muͤſſen oder wollen.
Mit moͤglichſtem Fleiß geſtellet und außgefertiget/ durch einige hochverſtaͤndige Bergwercks- Erfahrne und Liebhabere/ Franckfurt / In Verlegung Johann David Zunners / Buchhaͤndlers.
Gedruckt bey Paulus Hummen Sel.
Wittib.
Im Jahr/ M. DC. LXXII.
Deut, cap. 8. verſ. 7. & 9.
Der HErr fuͤhret dich in ein gut Land/ deſz Steine Liſen ſind/ da du Ertz aus den Bergen haueſt.
Hoſ. cap. 2. verl. 8.
Ich bins/ der ihr Korn Noſt und Oehl/ und ihr viel Silber und Gold gegeben habe.
Zueignungs-Schrifft.
Denen Durchleuchtigſten Fuͤrſten und Herꝛn/ Herꝛn Georg Wilhelm/ Johann Friderich/ Kudolf Auguſt/ Hertzogen zu Braunſchweig und Luͤneburg/ ꝛc. meinen gnaͤdigſten Fuͤrſten und Herꝛn.
MAnn wir uns in dem herꝛlichen Gebaͤu dieſes gantzen Erd-Kreiſes umbſehen/ werden wir nohtwendig bekennen muͤſſen/ daß viel Secreta und Geheimnuſſen in der Natur verborgen/ deren Principia und Vrſachen eins Theils alſo beſchaffen/ daß ſie durch menſchlichen Verſtand wohl erforſchet und ergruͤndet/ anders Theils aber/ obgleich viel Fleiſſes und Nachforſchens angewendet wird/ (ohne ſonderliche Offenbarung GOttes) mit nichten gefaſſet oder verſtanden werden koͤnnen.
Vnter ſo vielen unzehlichen aber nur etliche wenige anzufuͤhren; Iſt ſich wohl nit wenig zu verwundern/ uͤber die ſeltzame Wunder/ ſo GOtt am Waſſer erweiſet? daß zwey unterſchiedliche Waſſer/ ſo auß einem Berge/ und/ ſo zu reden/ faſt auß einer Quelle entſpringen/ ſo widerwaͤrtige Qualitaͤten und Eigenſchafften haben ſollen:
Wie dann die Vngariſche Geſchichtſchreiber bezeugen/ daß bey der Stadt Ofen/ an der Stadtmauren zwey Waſſer ſeyen/ ſo auß einem Bergherflieſſen/ deren eines uͤber alle maſſen kalt/ daß ander aber dermaſſen heiß iſt/ daß man auch keinen Finger darinnen halten kan.
Alſo ſchreibt Herodotus von einem Waſſer in Egypten/ welches den Tag uͤber gantz kalt ſeye/ und je heiſſer die Sonne ſcheinet/ je kaͤlter es werde/ bey der Nacht aber werde es heiß/ und umb die Mitternacht am allerheiſſeſten.
Ingleichem iſt ſich auch uͤber die ſeltzame Wunder/ ſo GOtt an den Waſſern erweiſet/ zuverwundern/ daß man umbs todte Meer Baͤume findet/ welche aͤuſſerlich ſchoͤne und liebliche Aepffel tragen/ wann man ſie aber entzwey ſchneidet/ ſeynd ſie voll Aſchen und uͤbeln Geruchs.
Wer verwundert ſich nicht uͤber die ſeltzame Wunder/ ſo GOtt an den Bergen erweiſet/ deren etliche gefunden werden/ als ſonderlich in Eyßland/ Sicilien/ Hetruria und Mexicana/ welche Feuer von ſich werffen:
Wie dann ſonderlich von dem Berg Æthna in den Hiſtorien geleſen wird; deßgleichen von dem Berg Heda, deſſen Feuer mit duͤrrer und truckner Materi geloͤſchet/ mit Zuſchuͤttung aber deß Waſſers alimentirt und vermehret wird.
Ja wer verwundert ſich nicht uͤber die ſeltzame Wunder ſo GOTT an den Thieren erweiſet/ deren etliche eine natuͤrliche Sympathiam und Antipathiam gegeneinander tragen? uͤber die wunderbarliche Kraͤfften und Tugenden der Artzneyen/ wider dieſe oder jene Kranckheit? uͤber die kraͤfftige Wirckungen der Sonnen/ Monat/ Planeten/ un̄ anderer Sterne in denen unteren Geſchoͤpffen? uͤber die ſonderbare temperamenta der Menſchen/ un̄ dererſelben Complexion und Eigenſchafften? uͤber die verborgene Heimlichkeiten/ welche in den Gewaͤchſen der Erden/ Kraͤuter/ Steinen/ Metallen/ andern und vergraben liegen: Vnd in Summa/ wer wolte erzehlen alle die Wunder/ mit welchen die Natur gleichſam gezieret und bekleidet iſt?
Vnd iſt nicht ohne/ daß ſich jederzeit viel gelehrte und tieffſinnige vernuͤnfftige Leute gefunden/ welche ſolchen occultis naturæ mit hoͤchſtem Fleiß nachgeforſchet/ auch in dieſem Studio nicht wenig ausgerichtet haben:
Vnter welche dann/ ſo viel die Bergwercke/ und die darinn wachſende Metallen und Mineralien betrifft/ der Weiland Welt-beruͤhmte ſeelige Herꝛ Lazarus Ercker/ der Roͤm. Kaͤyſerl. Majeſt. geweſener oberſter Bergmeiſter/ wie auch Herꝛ Georg Engelhard Loͤhneiſen/ Sel.
Hoch-Fuͤrſtl. Braunſchweigiſcher vormahliger Berg-Hauptmann nicht unbillich zu zehlen ſind/ als welche alle beyde von den Bergwercken gruͤnd- und außfuͤhrlich geſchrieben; und zwar der erſte/ als Herꝛ Ercker/ hiebevorn ein ungemeines ſchoͤnes Werck/ und gruͤndliche Beſchreibung der jenigen Sachen/ ſo in der tieffe der Erden wachſen/ als aller Ertzen der Koͤniglichen und gemeinen Metallen/ auch fuͤrnehmſten Mineralien wie die im Feuer/ durch kleine Proben ihrem Halt nach/ der Geſtalt gefunden werden koͤnnen/ das man verſichert ſein kan/ was dieſes oder jenes Ertz vor Metalla und Mineralien halte/ und wie reich ſie am Halt ſind/ herauß gegeben; welches ich wegen Abgang der Exemplarien/ und vielfaltigen Nachfrage/ mit vielen neuen Secreten und Experimenten/ dem gemeinen Weſen/ und denen Liebhabern zum beſten vermehren/ von neuem wieder aufflegen/ un̄ in ordentlichen Truck kommen laſſen.
Daß aber Euer Hoch-Fuͤrſtl. Hoch-Fuͤrſtl. Hoch-Fuͤrſtl. Durchl. Durchl. Durchl. ſelbiges in Vnterthaͤnigkeit zu widmen/ und zu dero Fuͤſſen zu legen mich erkuͤhnet/ hat mir unter andern hierzu vornehmlich Anlaß gegeben/ weil Reichskuͤndig iſt/ mit was herꝛlichen und vortrefflichen Bergwercken der groſſe GOtt/ dero Lande vor vielen andern ſo mildiglich geſegnet und reichlich begabet/ das bald nicht ein Metall/ noch Mineral in der Natur zuſehen/ ſo nit in Euer Hochf. Hochf. Hochf. Durchl. Durchl. Durchl. loͤbliche Hertzogthuͤmern und Landen zufinden/ wie groſſe Luſt und Liebe dieſelbe auch fuͤr Ihre Hoch-Fuͤrſtl. Perſonen zu ſolchen herꝛlichen Gaben GOttes tragen/ und dannenhero mit nicht geringen Koſten ſelbige unterhalten/ und in dero Dienſten viel ſtattliche wohlerfahrne Hoch-uñ niedrige Berg-verſtaͤndige Raͤhte und Diener gebrauchen.
Gelebe demnach der unterthaͤnigſten Zuverſicht/ Euer Hoch- Fuͤrſtl. Hoch-Fuͤrſtl. Hoch-Fuͤrſtl. Durchl. Durchl. Durchl. werden gnaͤdigſt geruhen/ dieſe meine unterthaͤnigſte Zuſchrifft/ und uͤberreichung dieſes neu auffgelegen und guten Theils vermehrtē Probier-Buchs vorgemeldten Herꝛn Erckers/ mit Hoch-Fuͤrſtl. Hulde und Gnade an- und auffzunehmen/ und in dero hohen Fuͤrſtl. Protection befohlen ſeyn zu laſſen:
Die ich damit zu allem ſelbſt erwuͤnſchtē Hoch-Fuͤrſtl. Wolſtande/ Gluͤckſelig- und Fried-erfreuter Regierung/ und immerwaͤhrendem Segens-Wunſch dero anſehentlichen reichen Bergwercke/ zu dero Hoch-Fuͤrſtl. Haͤuſer fernerm erſprießlichen Nutzen/ dem gewaltigen Obſchutz deß Allerhoͤchſten/ mich aber zu deroſelben Hoch-Fuͤrſtl. Gnade und Milde unterthaͤnigſt befehlen thue.
Euer Hoch-Fuͤrſtl. Hoch-Fůrſtl.
Hoch-Fuͤrſtl. Durchl. Durchl. Durchl. Franckfurt am Mayn/ den 9. Septembr.
1672. unterthaͤnigſt-gehorſamſter Diener Johann David Zunner/ Buͤrger und Buchhaͤndler daſelbſt.
Vorꝛede.
Guͤnſtiger lieber Leſer/
MAß fuͤr herꝛliche Geſchoͤpff und unverdienliche Gaben GOttes die Metallen/ fuͤrnemlich aber Eiſen und Stahl ſind/ iſt darauß abzunehmen/ daß kein einiger Stand/ Handwerck oder Profeſſion der Leute/ ihrer entrahten koͤnnen/ ſondern muͤſſen ſie nohtwendig/ zuforderſt und zu aller Zeit haben/ und damit alle ihre Arbeit verrichten/ ſo/ daß wohl zu vermuhten/ Adam habe bald nach der Schoͤpffung durch Goͤttliche Eingebung ihren Brauch erfunden/ dann er ohne eiſerne Inſtrumenta nicht fuͤglich das Feld haͤtte bauen koͤnnen/ auch hernach da Abel die Opffer geſchlachtet/ und Cain geackert/ hats ſchwerlich ohn Metall geſchehen moͤgen/ am meiſten aberk/ an man den voͤlligen Gebrauch der Metallen zu der Zeit ſtatuiren/ da Cain vor ſeinen Sohn eine Stadt bauen laſſen/ dann ſie mag ſeyn ſo gering geweſt als ſie gewolt/ hat man doch darzu mit eiſernen Inſtrumenten muͤſſen Steine graben/ Holtz faͤllen/ und was mehr zu einigem Gemaͤuer und bauen gehoͤret/ bey welcher einigen Stadt es auch nicht wird geblieben ſeyn/ ſondern gleich wie 1000.
Jahr nach der Suͤndflut die Welt uͤberall mit Voͤlckern und gewaltigen Staͤdten florirt/ alſo werden auch die 1656 Jahr vor der Suͤndflut/ allenthalben Staͤdte und Doͤrffer durch die gantze Welt gebauet worden ſeyn/ wobey dann ebener maſſen/ wie noch heutiges Tags die Bergwercke und Metallen das beſte haben thun muͤſſen/ ſo/ daß aller Vermuthung nach/ das Graben/ Gieſſen und Schmieden/ der Metallen gar zeitlich nach der Schoͤpffung muß auffkommen ſeyn/ ob wohl die heilige Schrifft dergleichen invention dem Thubalkain zuzuſchreiben ſcheinet/ welcher als der ſiebende von Adam ůber 200. Jahr nach der Welt Erſchaffung gelebt haben wird/ ſo iſt doch glaublich/ daß ſelbiger das Schmiedwerck nur in eine beſſere Kunſt gebracht/ weder in vorherigē Zeiten ůblich geweſt/ da vieleicht alles gar grob und plump gemacht worden/ es ſcheinet auch daß Cains Poſteritaͤt hierin und in andern Kuͤnſten excellirt, weder die andern Voͤlcker/ worzu die Gelegenheit deß von ihnen bewohneten Landes ohn Zweiffel beforderlich geweſt/ maſſen er nach dem Todſchlag ſeines Bruders ſich mit ſeinem Hausweſen nacher Orient transferirt und in der Gegend deß Paradeis-Gartens in dem Lande Nod niedergelaſſen/ welches gewißlich ein uͤber die maſſen herꝛliches Land von metalliſchen Ertzen und allerley Fruchtbarkeit geweſt/ und kan ſeyn/ daß es hernach/ nach ihm und ſeinen Nachkommen/ ſo ſich vermuhtlich in alle Morgenlaͤnder außgebreitet/ Caina und die Hauptſtadt Chanoc genennet worden:
Es iſt auch nit wohl glaublich daß das Gewaͤſſer der Suͤndflut alle Staͤdte deſſelbigen Landes von Grund auß ſolte verſchwemmet/ und alles Gemaͤuer ſolte weggefuͤhrt haben/ ſondern mag wol viel Mauerwerck/ ja vielleicht gantze Stadtmauren unter dem Waſſer gantz blieben ſeyn/ welche nachmals die Poſteritaͤt Sems/ ſo die Morgen-Laͤnder nach der Suͤndflut durchwandert und beſetzet/ wiederumb außgebeſſert/ und alſo die alte Staͤdte reſtaurirt und bewohnet/ da dann ſelbigem Lande der Name China biß dato blieben/ nemlich weil die vormals darin gewohnet/ von welchen auch vieleicht viel kůnſtliche ſchoͤne Sachen auß Ertz/ Eiſen und andern Metallen gemacht worden/ ſo unter dem Waſſer unverletzt blieben/ und hernach den Semitern zu Theil worden/ welches ſie am allererſten nach der Suͤndflut in allerley Kunſt berůhmt gemacht/ deren invention ſie hernach auf andere Voͤlcker fortgepflantzt/ und hergegen den aͤlteſten Ruhm fuͤr allen andern Nationen genoſſen und biß dato behalten/ nach ihnen ſind die Egyptier meines Erachtens die naͤchſten geweſt/ wie auch die Cananiter und darunter inſonderheit die Staͤdte Tyro und Sydon und deren angrentzende/ von dannen die Kuͤnſte allgemach herauff in Occident fortgeruͤcket/ jedoch viel ſpaͤter in unſeres Teutſchland kommen/ ob wohl der Gebrauch der Metallen vornehmlich mit den Leuten in jedes Land transferirt worden/ weil (wie gedacht) ohn dieſelben und fuͤrnemlich in dieſen kalten Landen gantz keine Arbeit kan gethan und damit das Leben unterhalten werden: Anitzo aber florirt/ Gott ſey Lob/ unſer teutſches Vatterland in allerley Kůnſten vor vielen andern/ fuͤrnemlich aber in Bergwercksbau und Gebrauch der Metallen/ ſo/ daß billich der groſſe Helmontius im Tractat de Lithiaſi cap. 8 in dieſen Worten herauß bricht:
Græci tantum alphabetarij, reſpectuque Germanorum igna, quicquid veteres de re metallica poſteris edidere.
Das iſt: Was die Tractation der Metallen betrifft/ ſind die Griechen darinn nur a b c Schuͤtzen/ und gegen die Teutſchen zu rechnen/ iſt alles fuͤr nichts zu achten/ was die Alten von dieſer Materi den Nachkommen hinterlaſſen.
Daß nun dieſem gewißlich alſo ſey/ hat der hocherfahrne Sel.
Herꝛ Lazarus Ercker mit ſeinen herꝛlichen Schrifften dermaſſen erwieſen/ daß unter dieſer Dinge verſtaͤndigen Niemand iſt/ der ihm nicht von Hertzen Zeugnuß gebe/ daß er ſich mit offenhertziger Com- Communication aller ihm bewuſten Geheimnuͤſſe/ in Probir- und Zunutzmachung der Metallen/ umb die gantze teutſche Nation ſehr hoch verdient gemacht/ und mit ſeiner gewaltigen Erfahrung in dieſer Sach es allen Vorfahren zuvorgethan; Dannenhero auch/ ſein bekantes Probir-Buch vorlaͤngſt nicht mehr zu bekommen geweſen/ und biß dato darnach groſſe Nachfrage beſchehen/ welches mich und andere hohe Berg- Verſtaͤndige ſolches vor die Hand zu nehmen/ bewogen/ und mit denen entweder von ihm uͤbergangenen/ oder nach ihm neu inventirten/ die metalliſche Probir-Kuͤnſten concernirenden Wiſſenſchafften zu vermehren/ verhoffend mir Niemand verůbelen werde/ daß ich anderer Leute Buͤcher publicire/ und nicht vor mich ſelber eigene Bůcher ſchreibe/ Geſtaltſam ich darinn anderen trefflichen Maͤnnern folge/ welche wohlbedaͤchtlich andere gute Authores vermehret/ als nemlich/ Hartmannus, Crollium, und Bauhinus, Tabernæmontanum, Blaſius, Veslingium, Deckerus, Barbettium, Kerckringius, Baſilium, Valentinum, und andere mehr/ womit ſie die vortreffliche Authores noch mehr illuſtrirt, und ſelber auch einen guten Namen und Lob verdienet/ und alſo ſolt es billich gehalten werdē/ daß nemlich derjenige/ ſo etwas nuͤtzliches publiciren wolte/ ſolches ſub notis ůber einen berůhmten Authorem/ der ebener maſſen von ſelbiger Materi geſchrieben/ und aber das jenige außgelaſſen/ was jener communiciren wolte/ commentirte/ dann auff dieſe Weiſe wuͤrden der Buͤcher nicht ſo viel/ und ſtuͤnde auß guten Authoribus viel ein mehrers zu lernen/ wie deſſen Tabernæmontani Kraͤuter-Buch ein gnugſamer Beweiß iſt/ welches darumb alle andere Herbaria uͤbertrifft/ weil unterſchiedliche es vermehret/ und auch ohn einige Verringerung deß Lobes derer ſo dran gearbeitet/ noch mehr verbeſſert werden kan/ wie ich dann faſt Willens bin/ ſothanige Arbeit auff mich zunehmen/ dafern mir GOtt Zeit/ Geſundheit/ und Gelegenheit verleihet/ dergleichen Abſehen ich auch in meiner neuen Stadt- und Land-Apotheck gehalten/ welche vor anderthalb Jahren von mir außgefertiget worden.
Gegenwaͤrtige meine und anderer Bergverſtaͤndiger Arbeit aber/ iſt von mir/ nicht nur denen/ ſo von Schmeltzen und Probiren der Metallen/ profeſſion machen/ zu gutem gemeint/ ſondern auch allen andern Liebhabern/ der natuͤrlichen Dinge/ fuͤrnemlich aber allen fleiſſigen Medicis/ welchen in ſpecie gebuͤhret/ und zuſtehet/ ſich auff die eigendliche Erkaͤntnuß deß Mineral- Reichs beſſer und ernſtlicher zu legen/ alß in bißherigen Zeiten von den meiſten geſchehen/ da man boßhafftiger Weiſe die jenigen/ ſo in dieſem Fundament ein mehrers gewuſt/ als andere/ vielmehr verachten/ und gegen hohen Perſonen verkleinern helffen/ nur damit die Herꝛn Fratres ignorantiæ nicht auch gezwungen wuͤrden/ mit vielem lernen den Kopff etwas mehrers zu brechen/ welches Griffgen aber nun GOtt Lob/ nicht mehr angehet/ nach demahlen unterſchiedliche hohe Potentaten und loͤbliche Fuͤrſten anitzo die Augen beſſer auffthun/ und nicht leichlich einen Leib- oder Hoff-Medicum annehmen/ der nicht in metalliſchen und mineraliſchen Fundamenten/ auch gute Experientz habe/ un̄ ſelber nicht einen Berg-Raht und Laboranten repræſentiren koͤnne/ welches dann auch gar wohl und loͤblich gethan iſt/ dann was fuͤr Inſpection kan ein Medicus uͤber die Apothecken haben/ der nicht ſelber wohl laboriren kan/ dafuͤr doch die Landsherꝛen/ wie ein Hirte vor ſein Vieh ſorgen ſollen/ und deßwegen/ dermaleinſt ſchwere Rechenſchafft werden geben můſſen:
Davon vor dieſes mahl gnug.
Im uͤbrigen achte ich auch meiner Schuldigkeit zu ſeyn/ ſo wohl mich ſelber als meinen Neben-Menſchen zu mehrem Lob und Danck GOttes/ als leider geſchicht/ bey itziger Handlung derer zu allen Sachen unentbaͤrlichen Metallen auffzumuntern/ worzu folgendes Carmen zu einem unvergeßlichen Memorial dienen kan.
1.
GOTT eitel Gut/ Gut eitel GOtt/ Allmaͤchtiger HErr Zebaoth/ GOtt aller Engel/ aller Geiſter/ GOtt aller Creaturen Meiſter/ GOtt aller menſchlichen Perſonen/ HErr aller Hoͤllen-Legionen/ Ich bring dir eintzigem HErrn und Gut/ Den ſchuldigen Lob- und Danck-Tribut.
2.
Ach wie iſt das Vermogen mein/ Hierin ſo gar gering und klein/ Waß groſſen Rechts bin ich verpflichtet/ So ich bißher nicht hab entrichtet/ Auch meine Eltern und Vorfahren/ Warn gleich wie ich in ihren Jahren/ Wegen ſolcher Erb- und meiner Schuld/ Trag HErr doch noch mit mir Geduld.
3.
Dir ſey Lob/ Glori/ Ehr und Danck/ Hinfůro all mein Lebenlang/ Nach meinem wenigſtem Vermügen/ Mit tieffſtem Fußfall und Kniebůgen/ Auß gantzer meiner Seel und Hertzen/ In bitterlicher Reu und Schmertzen/ Daß ich und alles Menſch-Geſchlecht/ Dir nie gedancket haben recht.
4.
Und gleichwohl faͤhrſtu HErr ſtets fort/ Und fůlleſt alle Staͤdt und Ort.
Mit unzahlbaren Liebe-Gaben/ Womit ſich Alt nnd Junge laben/ Wir wiſſens auch fein abzunehmen/ Doch unterdeſſen uns nicht ſchaͤmen/ Daß auch der tauſend nicht bedenckt/ Das tauſende/ was GOtt uns ſchenckt.
5.
Nur ein Exempel zum Beweiß/ Ich ſetz von unſerm Danck-Unfleiß/ Wo hoͤrt man doch fůr die Metallen/ Dem Schoͤpffer ſein Danck opffer ſchallen?
Fůrnemlich fůr das nůtzlich Eiſen/ Hab ich noch nie GOtt hoͤren preiſen/ Und doch auch keinen je geſehn/ Der deſſen Nohtdurfft moͤcht umbgehn.
6.
O wie beſtůnden wir ſo kahl/ So GOtt nicht Eiſen gaͤb und Stahl.
Dann damit muß man Holtz abhauen/ Damit man koͤnne Haͤuſer bauen/ Man brauchts zu Schmieden/ Fahren/ Reiten/ Zu Pflügen/ Schiffen/ Hauen/ Streiten/ Und was man je vor Werck erdicht Ohn Eiſen kans geſchehen nicht.
7.
Und ſolche Gaben ſind ohn Zahl/ Wer danckt nun GOtt recht drůmb einmahl?
Das laſt uns doch zu Hertzen nehmen/ Und uns einmahl deß Undancks ſchaͤmen/ HErr wollſt mein Unbedacht erlaſſen/ Und laß hinfort mich beſter maſſen/ Erkennen deine groſſe Treu/ Gegen uns unzehlich mancherley.
8.
Dir ſey Lob Ehr und Danck allzeit/ Fůr alle deine Gůtigkeit/ Vorab daß ich zum Menſchen worden/ Geborn auch im Chriſten Orden/ Da du dein Wort noch laͤſſeſt ſcheinen/ Damit wir wandeln zu den Deinen/ Und gibſt noch taͤglich manchen Mann/ Der deine Gnad uns kündet an.
9.
Ich ſage dir auch Preiß und Danck/ Fůr uns beſcherte Speiß und Tranck/ Fůr Wein/ Bier/ Brod/ Milch/ Kaͤſe Butter/ Fůr alles Vieh und deſſen Futter/ Fůr Obs/ Fleiſch/ Honig/ Zucker/ Würtze/ Saltz/ Eſſig/ Oehl/ Fett und in kürtze/ Für alles/ was man trinckt und iſſt/ Sey dir drůmb Danck zu aller Friſt.
10.
Deßgleichen fůr all das Gewand/ Zur Kleidung nach eines jeden Stand/ Von Woll/ Flachs/ Baumwoll/ Seiden/ Haaren/ Auch fůr die vielen Handlunsg-Wahren/ Fůr Leinwand/ Bett/ Hanff/ Stricke/ Leder/ Papyr und Bůcher/ Dinnt und Feder/ Stroh/ Wurtzel/ Kraͤuter Saamen/ Geld/ Und was man braucht zu Hauß und Feld.
11.
Fůr unſre Wohnung/ und dabey/ Was wir drin nůtzen mancherley/ Von Glaß/ Stein/ Holtz/ Metallen/ Erden/ Und Haußraht/ ſo genannt kan werden/ Fůr Gaͤrten/ Wieſen und was drin grünet/ Und was zur Luſt und Nohtdurfft dienet/ Ja alles was uns GOtt beſchehrt/ Dafůr ſey ſtets ſein Nam verehrt.
12.
In Summa es ſey unſerm GOtt/ Auch Danck fůr Kranckheit und den Tod/ Dann wann derſelb zuletzt herrůcket/ Wird doch auch Gnade mitgeſchicket/ Weil ins Gemein mit vorher kraͤncken/ GOtt treibt an/ Buſſe thun zu dencken/ Drůmb ſollen wir geſund und kranck/ Ohn Unterlaß GOtt ſagen Danck.
Iohannes Hiskias Cardalucius, Com. Pal. Phil. & Med. Doct.
Kurtzer Eingang in die folgende fuͤnff Buͤcher.
Was Probirn ſey?
DAs Probiren iſt gar eine herrliche alte nuͤtzliche Kunſt/ etwa vor gar langen Zeiten/ durch die Alchymiam, wie auch alle andere Feuer-Arbeiten erfunden/ durch welche man nicht allein eines jeden Ertzes und Bergckarth Natur/ und was es vor Metallen in ſich hab/ auff den rechten Halt/ wie viel ein Centner deſſelben mehr oder wenigers Gewichts halte/ erlernen und erfahren kan/ ſondern es lernet auch dieſe Kunſt ein jedes Metall in ſich ſelbſt zu erforſchen/ ob ein Zuſatz darbey/ was und wie viel derſelbige ſey/ und dann wie die Metall von ſolchet Vermiſchung oder Zuſatz/ auch andern einverleibten Metallen in viel Wege zu ſepariren und zu reinigen/ und endlich fůr fein/ rein und aller Zuſatz ledig zu urtheilen ſeynd/ derhalben auch dieſe Kunſt den Berckleuthen die Berckwerck ſuchen/ und Nutzen darvon erlangen woͤllen/ ſehr dienlich/ die ſich dann/ dieſelbe zu lernen und darinn zu uͤben/ vor allen Dingen befleiſſigen ſollen/ damit ſie ihnen ſelbſt/ und andern Nutzen ſchaffen/ und Schaden verhuͤten koͤnnen.
Wovon die Kunſt deß Probirens berkompt/ und worzu ſie nutzt.
Dann durch gemelte Kunſt deß Probirens/ und darauß erfolgten Nutzen/ viel feiner gewaltiger Bergckwerck auffkommen ſeyn/ die ſonſten noch verborgen laͤgen/ viel Staͤdt und Flecken erbaut/ Land und Leut vermehrt/ in Auffnehmung kommen underhalten/ auch groſſe wichtige Handthierungen und Gewerb/ mit Gold/ Silber/ Kupffer und anderen Metallen/ hin und wieder in Landen getrieben/ und die Commercia vermehrt worden/ wie dann gleicher Geſtalt bey den Muͤntzwercken/ da auß Gold und Silber/ Geld gemacht wird/ das Probirn neben den ſcharffſinnigen darzu gehoͤrenden Rechnungen/ keines Wegs entrathen/ ſondern zum hoͤchſten nothwendig iſt.
Was ein Probirer darvon zu gewarten.
So haben auch alle diejenigen ſo ſich deß Probirns befleiſſen/ und dem gruͤndlich und fleiſſig nachgetrachtet/ bey Fůrſten und Herren/ auch nahmhafftigen Communen, nicht allein groſſen Danck verdienet/ ſondern ſeynd auch herfuͤr gezogen/ und fuͤr andern wol begabt worden.
Uber diß iſt dieſe Kunſt eine Anleiterin und Gebaͤrerin vieler anderer ehrlicher/ und nůtzlicher Sachen/ alſo wie es die Erfahrung gibt/ je laͤnger man der nachſucht/ je laͤnger ſie einem nachzuſuchen verurſacht.
Was einen Probirer zu wiſſen vonnoͤthen iſt.
Erkaͤntnuß deꝛ Metalliſchen Ertz und Bergckartē vonnoͤthen.
ERſtlich und zum fuͤrnembſten/ die Erkantnuß der Metalliſchen Ertz/ und Bergckarten/ nemblich wie ein jedes/ von dem andern/ der Geſtalt und Farb nach/ zu unterſcheiden/ welches gleichwol ohne ſondern groſſen Fleiß/ und taͤgliche Ubung/ nicht geſchehen kan/ dann GOtt der Allmaͤchtige Schoͤpffer/ der im Anfang der Schoͤpffung der Welt/ neben anderen Creaturen auch die Mineralia in die Gebirg/ Kluͤfft und Gaͤng gelegt/ und wachſen hat laſſen/ der hat ihnen allen und einem jeden inſonderheit/ ſein aͤuſſerliche Geſtalt und Farb geben/ darbey man eines fuͤr das andere/ unterſchiedlich und wol erkennen kan.
Erkaͤnntnuß und Re gierung deß Feuers in Acht zu haben.
Zum andern die Erkaͤntnuß deß Feuers/ das dann auch ein fuͤrnehmes und nothwendigs Stuͤck iſt/ damit er wiſſe daſſelbe zu regiren/ und daß er keinem Metall im Feuer/ uͤber ſeine Nothdurfft zu viel thue/ ſondern einem jeden ſein rechte Gebuͤhr/ mit Hitz und Kaͤlt/ wie es die Nothdurfft erfordert/ geben und nehmen koͤnne.
Darnach daß er alle ſeine Ofen und Inſtrumenta/ auſſer was groß von Eiſen ſeyn muß/ ſelbſt machen/ und geſchicklich praͤpariren/ oder zum wenigſten zu machen/ recht angeben koͤnne/ damit er an ſeinem Werck nit verhindert/ ſondern daſſelbe nach Nothdurfft und geſchicklich verrichten moͤge.
Ofen und Inſtꝛument auch Waagen und Gewicht wiſſen zu machen.
Deßgleichen ſich auff gute ſchnelle Waagen und recht Gewicht befleiſſigen/ dieſelbe auch/ ſo es vonnoͤthen iſt/ ſelbſt machen/ abtheilen/ und auff die unterſchiedliche Metallen richten koͤnne/ und ſehen/ daß er die vor Staub ſauber und rein halte und bewahre/ damit er ſich im Fall darauff verlaſſen/ und mit ſeiner Probation gewiß beſtehen moͤge.
Item/ daß er neben dieſen jetzt erzehlten Artickeln/ oder Puncten/ auch in der Arithmetic oder Rechenkunſt/ wol geuͤbt und erfahren ſey/ welches dann neben dem Probiren auff den Muͤntz- und Seygerwercken/ hoch vonnoͤthen/ und das rechte Meiſterſtuͤck iſt/ und ohne ſolche gegruͤndte Rechenkunſt/ das Probiren/ derer Orth nichts zu achten/ derwegen ein jeder Probirer ſich in dem ſo wol/ als in andern Dingen zum Probiren dienlich und was demſelben anhaͤngig iſt/ zum hoͤchſten befleiſſigen und alles wol lernen ſoll/ damit er ſeine Sachen vollkoͤmmlich verrichten koͤnne.
Ein Probirer ſol voꝛ allen Dinfen in der Arithmetic erfahren un̄ geuͤbt ſeyn.
Und wiewol es nicht undienlich geweſt wåre/ ſolches alles allhie im Eingang ein wenig auß fuͤhrlicher zu machen/ auch etwas vom Urſprung der Metalliſchen Ertz/ und wie dieſelbige in den Bergen/ in den Adern oder Gängen gewachſen/ oder noch heutiges Tags generirt werden ſollen/ davon die alten Naturkuͤndiger und Philoſophen mancherley Opiniones und Gedancken haben.
Item/ von ſonderlichen hoͤfflichen Streichen und Faͤllen der Gaͤng/ deßgleichen von Geſchicken/ und andern Zufaͤllen/ die Ertz machen ſollen/ darnach die Berckleut ſich richten/ ſchuͤrffen und ihre Regeln haben.
Dieweil aber ſolches zu lang werden wil/ und derſelben Philoſophen Opinion, auch der Berckleut Regeln/ nit allerdings uͤbereintreffen/ ſondern offt weit fehlen/ zu dem daß die Philoſophen zuvorhin groſſe Buͤcher darvon geſchrieben/ darauß doch die gemeine Berckleut/ ſich wenig beſſern koͤnnen/ hab ichs allhie umb Kuͤrtze willen unterlaſſen.
Entſchuldigung deß Authors etlicher Ding zu melden unterlaſſen.
Das erſte Buch ſagt von den Silber-Ertzen/ wie die an der Geſtalt unterſchiedlich zu erkennen.
Nachmahls die Probir- Wagen/ Probir-Scherben/ Muffeln/ Cappeln/ Claͤr/ Bleyglaß/ Fluß-Pulver/ Wag und Gewicht/ und ein gerecht Bleykorn gemacht/ und dann ein jedes inſonderheit auff ſein Halt auffs gewiſſeſte probirt ſoll werden/ ſampt den Schlacken/ Schlackenſtein/ Hartwerg/ Laͤch/ Speiß/ ſchwartze Kupffer/ Pagament/ gekoͤrntes/ deßgleichen Blick und Brant-Silber/ neben gruͤndlichem Bericht deß Silberbrennens/ auff die gemeine Weiß/ und unter der Muffel/ auch von Zubereitung der Teſt/ und vom Silber das ungeſchmeidig iſt/ ſchmeidig zu gieſſen.
Item wie man Zinn/ Eiſen und Stahl/ auff Silber auch gemuͤntzt Geld/ auff ſein Halt probirn und die Streichnadeln machen ſoll.
Auß was Urſach im erſten Buch nicht von probirn deß Gold-Ertz geſchrieben.
DIeweil ich die Silber-Ertz/ ſampt ihrer Probation/ vors allererſte zu beſchreiben fůr mich genommen/ moͤchte jemand Wunder nehmen/ warumb ich nicht dem Gold (davon im andern Buch folgen wird) die Ehre und den Vorzug haͤtte geben moͤgen/ weil daſſelbe das hoͤchſte und Edelſte Metall auff Erden iſt/ darumb es auch billich vorn an zu ſetzen geweſen:
Darauff wolle der Leſer guͤnſtig berichtet ſeyn/ daß ich ſolches ohne bewegliche Urſache nicht gethan/ dann ſintemahl auß den Silber-Proben alle andere Proben und Zubereitungen der Inſtrumenten/ gleich als auß einem Brunn herflieſſen/ und davon ihren Urſprung haben.
Daher ichs vor noͤthig geacht/ von denſelben am allererſten Bericht zu thun/ und ins erſte Buch zu bringen.
Zum andern/ daß hierinn in der loͤblichen Kron Boͤheim und umbliegenden angraͤntzenden Laͤndern/ als Meichſen/ Sachſen/ Schleſien/ Maͤhren/ und andern der mehrer Theil Silber-Bergwerck ſeyn/ und was der Orth von Bergleuhten/ Gwardeinen/ Probirern und Schmeltzern gefunden/ ſich gemeiniglich nur auff Silber-Ertz/ und derſelben Proben/ deßgleichen auff andere Metallen/ die auch Silber bey ſich haben/ zu machen befleiſſigen/ unter welchen aber jhrer viel deß Handels nicht gar erfahren/ oder allerdings gruͤndlichen Bericht haben/ denen zu dienen/ ich ſolches alſo fuͤr mich genommen/ derhalben ich auch etwas weitlaͤufftiger davon tractirt/ als von den andern Metallen und derſelben Probationen; Diß hab ich zum Eingang und Bericht nicht woͤllen unvermeldet laſſen.
Von den Silber-Ertzen/ und wie dieſelbigen unterſchiedlich erkannt werden ſollen.
DIe Silber-Ertz werden von mancherley Arth und Farben gefunden/ und wann ſie nicht gar gediegen und gut/ ſeyn ſie im Anſehen nicht wol auf einen belaufftigen Halt/ wie viel ſie Silber halten/ zu urtheilen.
Derhalben iſt das Probirn von den Alten mit Fleiß dahin gerichtet/ und auch alſo erfunden worden/ auch ſieder vielen Jahren her ſo fern nachgeſucht/ und ſo viel darinnen verbeſſert worden/ daß man nunmehr eines jeden Ertzes gewiſſen Halt finden/ und darauff das Schmeltzwerck und die Rechnung/ (ob man dem Halt nach/ bey dem Koſten beſtehen moͤge) richten kan.
Es iſt aber darneben zu wiſſen/ ſo vielerley der Silber-Ertz ſeynd/ ſo vielerley ſeynd auch ihre Naturen/ und ſolt billich das Probirn der Silber-Ertz/ alſo auch im Schmeltzen auff eines jeden Ertzes Natur nachgerichtet ſeyn/ weil man die hartfluͤſſigen/ ſtrengen/ groben und rohen Ertze/ nicht den weichfluͤſſigen/ milden und ſubtilen Ertzen/ gleich probiren kan/ dann nach dem ein Ertzprob ſtreng oder unfluͤſſig iſt/ muß der im Probirn entweder mit Regierung deß Feuers/ oder in andere Weg/ geholffen werden/ wie man dann vor dem Probirn auß vieler Ubung/ ſolche Ertz im Anſehen erkennen kan.
Wie ſich nun dieſelben im Feuer halten/ alſo gehet es gleicher Geſtalt im groſſen Feuer/ mit dem Schmeltzen auch zu/ und ſo man nicht vor dem Schmeltzen deß Ertzes Natur/ und wie ſichs im Feuer und Schmeltzen halten wird/ erkennet/ ſo kan nicht wol ohne ſonderlichen Schaden/ ſolches zu Nutz geſchmeltzet werden.
Zu Erkaͤntnuͤß aber der Ertze Unterſchied/ welche weichfluͤſſig/ ſtreng oder rohe ſeynd/ zu kommen/ haben die Alten erfahrnen und geůbten Bergleut/ einer jeden Berg-Arth und Ertze/ ihrer Natur nach/ Nahmen geben/ welche Berglaufftiger Weiſe/ wie hernach folget/ genannt werden.
Silber Ertz ſeyn mancherley.
Unteꝛſchied im Probiren zu halten zwiſchē den fluͤſſtgen und unfluſtigen Ertz.
Erſtlich ſo werden unter die welchfluͤſſigen Silber-Ertze gezehlt dieſe: Nemlich das Glaß-Ertz/ als das fuͤrnehmſte/ welches iſt ein derb Bleyfarbes Ertz/ faſt dem gediegenen Silber an der Guͤte zu vergleichen/ dem gehet nicht viel uͤber den ſechſten Theil im Feuer ab/ das uͤbrige iſt gut rein Silber/ und das haͤlt man auſſerhalben gediegenem Silber/ fuͤr das beſte Silber-Ertz.
Darnach findet man reich weiß guͤldig Ertz/ nicht daß es Gold haͤlt/ ſondern daß es wuͤrdig und gut iſt/ das nennet man der Guͤte nach alſo.
Deß gleichen Horn-Ertz/ das iſt durchſichtig wie ein Horn/ und ſeynd beyde ſehr reich am Silber.
Nechſt dieſen dreyen Ertzen iſt ein Silber-Ertz/ das iſt braunroth/ faſt dem Zinober gleich/ doch nicht ſo liecht/ das heiſt man roth guͤldig Ertz/ das gibt auch uͤber den halben Theil gut Silber.
Man findet auch gar vielmahls/ daß dieſe Ertz untereinander brechen/ und nicht wol zu unterſcheiden ſeynd.
Die Ertz die ſchwartz-grau brechen/ und ſchwer ſeynd/ die ſeynd auch bißweilen ſehr reich am Silber; Aber die ſchwartzen leichten Mulm/ und die braunen und gelben Mulm/ ſeynd nicht allweg reich/ ſondern es kompt vielmahl/ daß ſie gar nichts halten.
Alle gelbichte/ braune und eyſenſchuͤſſige/ durchwitterte Berg-Arthen/ oder die in den Gebuͤrgen von dem kalten Witterungs-Feuer durchbrannt ſeynd/ die halten zum Theil Silber/ zum Theil keins/ und ſeyn dieſelben vor ſich allein/ ohne ander eingeſprengt Ertz/ oder das zuweilen darinnen ſtehet/ ſelten reich am Silber.
Wie auch die bleyſchweiffigen gaͤnßkoͤthigten Ertz bißweilen reich/ bißweilen ſehr arm am Silber ſeyn.
Alle hornſteinichte Ertz/ ſie ſeyn gelb/ weiß/ grau/ ſchwartz/ braun/ roth oder gruͤn/ die halten vor ſich ohneandere reiche Ertz/ wo die nicht darinnen vermiſcht befunden/ nicht viel Silber/ und deß mehrern Theils gar nichts.
Glaß-Ertz.
Weiß guͤldig Ertz.
Hoꝛn-Ertz.
Roth guͤldig Ertz.
Schwartz Ertz.
Mulm.
Geldlichte Und eyſenſchuͤſſige Ertz.
Bleyſchweiffig und gaͤnßkoͤthig Ertz.
Glantz und Bley-Ertz.
Darnach werden auch fuͤr die weichfluͤſſigen Ertz gezehlt alle Bley- Ertz/ ſie ſeynd glaͤntzig/ grau/ braun oder weiß/ welche fuͤr ſich allein nicht Silber halten/ allein der klein ſpeiſſig Glantz in Boͤheim/ und der grob ſpeiſſig Glantz zu Freyberg in Meiſſen/ die halten zum Theil von zwoͤlff biß in etlich und zwantzig Loth Silber.
Alle Floß-Ertze/ ſie ſeyen gelb/ weiß/ braun/ blau/ gruͤn oder grau/ Item Kupfferlaſur/ Kupffer oder Berggruͤn/ und Kupfferglaß/ die halten eines Theils auch Silber/ aber die grobe Laſur und Berggruͤn/ ſeynd gemei-niglich arm/ und nicht reich am Silber.
In Summa/ alle Silber Ertz und Berg-Arthen/ die nicht Kieß/ Blendt/ Kobolt/ Mißpickel/ Glimmer/ Wolfferam/ groben Wißmud/ Speiß/ kupfferig ſpeiſſig Ertz/ oder dergleichen hartfluͤſſig Ertz in ſich haben/ die werden alle weichfluͤſſige/ milde und geſchmeidige Ertz und Berg-Arthen genant.
Floß mancherley Farb.
Laſur/ Berggꝛuͤn/ Kupfferglaß.
Kieß mancherley Art.
Entgegen werden unter die unfluͤſſigen Ertz gezehlt und genennet/ alle Kieß/ was grober Kieß/ Waſſerkieß oder wuͤrffleter Kieß iſt/ die halten wenig Silber/ und deß mehrerntheils vor ſich ſelbſt ohne eingeſprengt Silber-Ertz/ kein Silber/ oder doch nicht viel uͤber ein Loth.
Kupfferkieß/ gelb wie ein Meſſing/ braun und blau beſchlagener Kieß/ halten viel Kupffer/ wie man unter den Kupffer-Proben im dritten Buch Bericht finden wird/ und ſolche Kieß halten auch Silber/ jedoch eine Arth mehr als die ander/ man findet auch ſolche kupfferreiche Kieß/ die gar kein Silber halten.
Kobolt- Ertz.
Alle Kobolt/ ſie ſeynd gediegen/ oder mild/ ſchaͤllicht oder kuͤglicht/ ſchwartz oder grau/ ſeynd bißweilen reich am Silber/ bißweilen auch ſehr arm.
Glimmer d Katzen- Silber.
Alle ſchlechte gemeine Glimmer/ auch beſtaͤndige Eyſenglimmer/ Talck/ Katzenſilber/ die ſeynd gar arm am Silber/ ob gleich bißweilen die ſchwartze blendreich am Silber iſt/ ſo ſeynd doch ſolche blendichte und glimmerichte Ertz insgemein arm/ und ich achte dieſelben fuͤr eine rechte Bluͤt/ anderer Metalliſchen Ertze.
Alle grobe Wißmud-Ertz/ die man auch ſpeiſſige Ertz nennet/ deßgleichen die klein ſpeiſſigen Wißmud-Ertz/ von denen beyden im Schmeltzen/ die grobe Speiß herkompt/ die ſeynd gemeiniglich vor ſich allein ſehr arm am Silber/ und halten vielmahls gar nichts.
Wißmud- Ertz.
Alle ſpatige Ertz oder Berg-arthen/ ſie ſeynd roth/ gelb/ gruͤn oder weiß/ die halten/ ohne andere eingeſprengte Silber-Ertz/ zum mehrern Theil nichts oder gar kein Silber.
Es werden auch unter die hartflůſſigen ſtrengen Silber-Ertz-Proben gerechnet/ die rohen Schlackſtein/ auch die Kupfferſtein/ Speiß und Ofenbruͤch/ die von dē Schich-ten jetzterzehlter Kieß-Ertz und Berg-arthen/ auch von den rohen Schichten im Schmeltzen herkommen.
Spatige Berg-arth.
Schlackēſtein und Ofenbꝛuͤch.
Wie aber die oberzehlten weichfluͤſſigen/ deßgleichen die hartfluͤſſigen Silber-Ertz-Proben unterſchiedlich gemacht ſollen werden/ das wil ich in folgendem Bericht gnugſam und außfuͤhrlich anzeigen.
Und weil aber an vielen Orthen nicht Handwercks-Leuth ſeynd/ ſo die Inſtrument zu dem Probiren recht machen koͤnnen/ wil ich zu mehrerm Verſtand und beſſerer Nachrichtung erſtlich vermelden/ was zu ſolchem Probiren fuͤrnehmlichen vonnoͤthen/ und wie ein jedes Stuͤck inſonderheit zuzurichten und zu machen ſey/ auch auß welchem Zeug/ ſampt den Inſtrumenten/ darzu gehoͤrig.
Wie man die Probier-Oefen zu den Silber-Ertzen/ deßgleichen zu den andern Proben/ machen und zurichten ſolle.
ZU dem Probiren muß manſonderliche Oefen haben/ die von gutem Toͤpfferthon oder Zeug gemacht/ und mit ſtarckem eyſern Drat oder Schienen gebunden ſeyn/ damit ſie von wegen der ſtarcken Hitz nicht zerfallen.
Etliche fleiſſige Probirer/ die ihren Zeug ſauber und reiniglichen fuͤhren/ die formiren und zieren ihre Oefen außwendig ſchoͤn und foͤrmlich/ daß ſie ein fein Anſehen haben/ das gibt ihnen alſo eine Zierde/ aber es wird nichts mehr damit auß-gerichtet/ als ſonſt mit einem gemeinen Ofen/ der gleichwohl auch gerecht/ und doch ſchlecht gemacht iſt.
Nun ſeynd der Probir-Oefen mancherley/ dann nach dem ein Probirer gewohnt iſt/ alſo braucht erauch Probir-Oefen:
Aber das ſol man gleichwol wiſſen/ daß in einem Probir-Ofen das Feuer beſſer zu regieren/ heiß und kalt zuthun iſt/ als in dem andern/ wie der Unterſcheid auß der folgenden Figur zu ſehen.
Ich wil aber erſtlich melden/ was die alten Probirer fuͤr Oefen gebraucht haben.
Die Schoͤne und Zier der Probir- Oefen wenig nuͤtz.
Eiſerne Probir- Oefen der Alten.
Die gemeinen Probir-Oefen/ darinnen die Alten die gemeine Proben probirt haben/ dieſeyn alſo gemacht worden: Sie haben von ſtarckem eyſern Blech ein Gefier laſſen zuſammen machen/ welches dieſes Strichs Laͤnge — — unten beylaͤufftig fuͤnffzehen weit/ und ſechszehen hoch geweſen/ hat ſich von unten auff biß oben an/ alſo geſchmogen/ daß das Gefier oben dieſer Laͤnge zehen weit blieben/ und das Gefier hat keinen Boden gehabt/ ſondern vorn am Ofen hat es ein Mundloch fůnffthalb Laͤnge weit/ und vierdhalb Laͤnge hoch/ und auff den andern dreyen Seiten/ auff jeder iſt unten ein Windloch geweſen/ vier Laͤnge lang/ und anderthalb Laͤnge hoch/ auch hat das Blech allenthalben durchgehauene Loͤcher gehabt/ daß es rauch und ſcharff geweſen/ damit der Laͤim an dem Ofen inwendig im Außklaͤben hat hafften koͤnnen.
Zu dem Außklaͤben aber ſolches Probir-Ofens/ wird ein ſonderlicher guter Laim gemacht/ der im Feuer wol haͤlt/ alſo: Nimb guten wolgeberden Laimen/ ſchlag darunter Scherwoll oder Roßkoth/ Ochſenblut/ Hammerſchlag von Eyſen/ und gemein Saltz/ damit klaib den Ofen auß/ drittehalb Laͤnge dick/ laß ihn trucken werden/ nim alsdann klein gerieben Venediſch Glaß/ Bein-Aſchen/ und ein wenig duͤnnen Laim/ untereinander gemiſcht/ beſtreich damit inwendig den geklaͤbten Ofen/ und laß ihn woltreugen/ mach ein ſittſam Feuer darein/ daß er ſich außgluͤet.
So man nun dieſen Ofen brauchen wil/ ſo macht man einen ebenen Herd/ und auff den Herd ein duͤnn Herdlein/ von Capellen-Aſchen/ eines zwerchen Fingers dick/ darauff ſetzt man den Ofen/ und in den Ofen auff das Herdlein eine Muffel/ die iſt formirt wie folgende Figur zeigen wird/ alſo iſt der Probir-Ofenbereit.
Wann nun in dem Probir- Ofen probirt wird/ ſo verglaßt er ſich inwendig/ von dem letzten uͤberſtreichen/ mit Venediſchem Glaß und Aſchen/ und wäret deſto laͤnger/ auch wann ſich der Ofen in die Laͤnge gar außbrennt/ kan man den alten Laim herauß ſchlagen/ und mit neuem anklaͤben/ gleich wie zum erſten.
In einem ſolchen Ofen/ wer die Regierung deß Feuers wol weiß/ oder ein geuͤbter Probirer iſt/ der kan alle Proben nothduͤrfftiglich darinnen machen/ allein die Windloͤcher verſetzen ſich viel eher mit der Aſchen/ als der Ofen mit den zweyen Mundloͤchern/ darvon hernach Bericht folgen wird.
Nuͤrnbergiſche Probir-Oefen vō Toͤpfferthon.
Es brauchen auch etliche zu ihrem Probiren Oefen/ die ſeynd von Toͤpfferthon gemacht/ und geformirt wie der jetzt bezeichnete Ofen/ die ſeynd mit Drat gebunden/ und ſtehen auff einem Fuß/ der iſt breit und hol/ und hat auff allen vier Seiten runde Windloͤcher/ und inwendig ůberſich im Ofen auch Windloͤcher/ wie die folgende Figur dieſen Ofen auch bezeichnen wird.
In dieſem Ofen iſt das Feuer weniger zu regieren/ als in dem obgeſatzten Probir-Ofen/ dann es verſetzen ſich die Windloͤcher in demſelben Ofen/ die in Fuß geſchnitten ſeyn/ gar leichtlich/ und werden ſolche Probir-Oefen Nuͤrnbergiſche Probir-Oefen genannt/ und gehoͤren Muffeln darein/ derer Form in der Figur auch zu ſehen iſt.
So man aber an einem Orth iſt/ da man keinen Probir-Ofen haben kan/ und gleichwol in einer Eyl eine Prob/ oder etliche verſucht ſolten werden/ ſo kan man einen Probir-Ofen von Ziegelſteinen/ in ein Gevier zuſammen ſetzen/ auff den Seiten Lufftloͤcher/ und vorn ein Mundloch laſſen/ auch von einem halben Topff eine Muffel darein machen/ dann in ſolchem Ofen die Verſuch-Proben auch recht verricht koͤnnen werden.
Probir- Ofen ſchlecht von Ziegelſteinen.
Die Probir-Oefen aber/ in welchen am bequemeſten zu probiren/ und das Feuer recht und wol zu regiren iſt/ auch die ſich nicht leichtlich mit Aſchen vorſetzen/ und in denen alle Proben (die in einem Probir-Ofen zu probiren ſeynd) koͤnnen gemacht werden/ ſeynd alſo zu machen; Nimb die obgeſetzte Laͤng/ darnach der erſte Probir-Ofen außgetheilt iſt/ und miß in Gevier eilff Laͤng in die Weitte/ und in die Hoͤh ſechzehen Laͤng/ welches die gantze Hoͤh deß Probir-Ofens iſt/ und ſo du acht Laͤng in die Hoͤh gemeſſen haſt/ ſo ſchmig den Probir-Ofen ein wenig zu/ alſo/ daß er oben ins Gevier ſieben Laͤng weit bleibt/ und ſeine Dicke ſol ſein anderthalb Laͤng/ und der Boden unten auch von Thon/ drey Viertel einer Laͤng dick gemacht/ alsdann heb uͤber dem Boden an/ und miß drey Laͤng in die Hoͤh/ und fuͤnffthalbe Laͤng in die Weite/ welche das unter Mundloch geben/ dann miß fortan uͤber das unter Mundloch in die Hoͤh zwo Laͤng/ welche das Spatium zwiſchen dem untern und oͤbern Mundloch geben/ deßgleichen miß in die hoͤh vierthalbe Laͤng/ und vier Laͤng in die Weite/ auß dieſem Maß mach das ober Mundloch/ miß noch eine Weite ůber das ober Mundloch/ an welche ſtatt du ein Loch machen ſolt/ eines kleinen Fingers weit/ daß alſo vom Mittel deſſelbigen Lochs biß oben an Probir-Ofen/ noch ſiebenthalbe Laͤng bleibe/ alsdann miß auff beyden Seiten deß Mundlochs/ gegen die Schmigen drey Viertel einer Laͤng/ unter welches Maß/ mach zwey Loͤcher eines zimlichen Fingers weit/ die gerad durch den Ofen/ und hinten wieder hindurch gehen/ ſo dem alſo geſchehen/ ſo muſtu auch auff beyden Seiten/ und hinten am Ofen einen Abſchuß machen/ auff dem die Aſch herunter fallen kan/ welcher vom Boden dritthalbe Laͤng/ auch dritthalbe Laͤng von der Seiten/ innwendig deß Ofens ſtehen ſoll/ und der Abſchuß ſich hol hinauff ſchmigen/ vom Boden an ſiebenthalbe Laͤng; Allein das hab in Acht/ wann du etwas von Thon machen wilt/ ſo muſtu ihm ſo viel zugeben/ als der Thon zu ſchwinden pflegt/ dann es ſchwindet einer mehr als der ander/ aber insgemein ſo ſchwinden die Thon auff den zehenden Theil.
So nun dieſer Probir-Ofen alſo fertig gemacht/ und noch weich iſt/ ſo muͤſſen Faltzen darein geſchnitten werden/ darinn der Drat oder die eiſern Schinen/ mit denen der Ofen gebunden wird/ liegen koͤnnen/ alsdann laß ihn an der Sonnen ſehr wol trucknen/ und in einem Toͤpffer- oder Ziegelofen hart brennen.
Probir- Ofen darin̄ das Feuer am beſten zu regiꝛen.
Nachmahls werden auch gleich in ſolcher Form/ Probiroͤfen gemacht/ die außwendig ins Gevier/ wie jetzt gedachter Probirofen formirt/ von ſtarckem Harniſchblech gar ſauber und reiniglichen gemacht/ und inwendig von Eiſen Stegen/ daran der Leim hafften kan/ geniedet/ und alſo kuͤnſtlich zuſammen bracht/ daß man auch ſolchen Ofen/ in fuͤnff Stuͤck/ von einander ſchrauben/ und zernehmen kan/ welcher dann auch inwendig/ gleich dem vorigen von Blech zuſammen gemachten Probirofen/ mit gutem beſtaͤndigen Leim/ ſauber außgekleibt/ und an das ſtarcke Blech außwendig deß Ofens Fuͤrſchůble ſollen gemacht werden/ welche man in Rinlein hin und wieder ſchiben/ und alſo nach Gelegenheit/ die Proben darinnen wol regiren kan/ von ſolchen Probiroͤfen wird ſonderlich viel gehalten/ aber es kan nichts mehr darmit außgerichtet werden/ als in der andern geſatzten Ofen einem/ wann nur ein Probirer die Erkaͤntnuß deß Fewers recht hat/ nach welchem er dann alle Proben regiren ſolle/ ſo kan er dieſelbe ohne Zweiffel/ in einem jeden Probirofen recht machen.
Wie nun dieſer/ und alle andere vorgeſatzte Probiroͤfen/ formirt ſeyn ſollen/ iſt in folgender Figur zu ſehen.
Probirofen von ſtarckē Harniſch- Blech.
Der Probirofen/ welchen die alten Probirer von ſtarckem eiſern Blechzuſammen haben machen laſſen.
A.
Ein Nuͤrnbergiſcher Probirofen. B.
Der Fuß darzu.
C.
Ein Probirofen in einer Eyl von Ziegel zuſammen geſetzt.
D.
Ein Probirofen von Toͤpfferweck gemacht mit eiſern Schinen gebunden.
E. Ein eiſerner von Harniſch- Blech zuſammen gemachter Probirofen.
F.
Wie die Probiroͤfen ſollen angeordnet werden.
Wann nun dieſer Probirofen einer ſo weit bereit iſt/ ſo laß zwey eiſerne Staͤnglein in gleicher Laͤng machen/ die durch die Loͤcher/ ſo zwiſchen dem untern und obern Mundloch ſeynd/ durchgehen/ und forn beylaͤufftig noch eine gute zwerch Hand herauß fůr den Ofen reichen/ darauff das Blaͤtlein vor dem obern Mundloch ligen kan/ alsdann laß ein Bodenblat machen/ das nicht dicker ſey/ als von dem Staͤnglein an/ biß unten an das ober Mundloch/ und alſo breit ſey/ daß es ein wenig ůber die eiſern Staͤnglein reiche/ und von dem Bodenblat/ biß an die Seiten ſchmiegen/ eines guten zwerchen Fingers Spatium bleibe/ deßgleichen ſoll auch ſo viel Spatium hinden im Ofen ſeyn/ damit der Wind dardurch in Ofen hinauff gehen/ und das Fewer treiben kan.
Zu dieſem Probirofen gehoͤren ſonderliche Muffeln/ die allein nach der Laͤng/ unten eines zwerchen Fingers weit außgeſchnitten ſeyn ſollen/ eines theils brauchen auch andere außgeſchnittene Muffeln/ welche aber die beſten ſeynd/ zu einem jeden Ofen zu gebrauchen/ die wird man in folgender Figur/ in rechter Proportion auffgeriſſen finden.
Auch ſoll zu dieſen Oefen ein Deckel/ und Fuͤrſchůblein von Toͤpfferzeug/ zu Regirung deß Feuers/ wie du hoͤren wirſt/ gemacht werden/ welcher Form in gemelter Figur auch zu ſehen iſt.
Nota Vnterricht von Regiren und Erkennen deß Feuers im Probiren.
LIn vorſichtiger Probirer thut wohl/ wann er den Probirofen an einen ſolchen Ort ſetzt/ da es 1. nicht gar hell iſt/ 2. nicht viel Wind oder Lufft darzu kommt/ anderſt kan das Feuer nicht zu aller Zeit wann es noͤthig iſt in gleicher Hitze erhalten werden/ 3. daß die Sonne nicht uff den Ofen ſcheinen kan/ und dann 4. daß kein Feuer nah darbey iſt/ ſintemahl dieſe beyde letztere inconvenienzien das Feuer im Probirofen erſticken.
So iſt auch wohl in Acht zu nehmen daß in waͤhrendem Probiren nicht viel Aſche am Boden neben der Muffell gelaſſen werde/ maſſen dieſelbe das Feuer gleichfals ſchwaͤcht/ und eine ungleiche Hitze verurſacht/ wann 2. oder mehr Proben zugleich im Ofen ſind/ vornehmlich dahin geſehen werden muß/ daß ſie alle gleiche Hitze haben und eine Probe nicht heiſſer als die andere gehe; ferners iſt zu notiren daß die Muͤntz-Proben etwas waͤrmer als Kupffer-Proben gehen muͤſſen/ wann das Werck uff der Capelle einen hohen Rauch gibt/ daß ſich derſelbe in die Hoͤhe zeucht/ ſo geht die Probe zu heiß/ wann der Rauch etwann nur Daumens breit uͤber der Capelle in die Hoͤhe geht und dann ſich etwas wieder nieder ziehet/ ſo gehet die Probe recht/ ſchlaͤgt aber der Rauch unterſich/ daß er uff der Capelle ſich kurtz uͤber dem Werck anlegt/ darvon die Glaͤtt waͤchſt/ und nicht ſehr geht/ ſo geht die Probe zu kalt/ befindt man dann/ daß die Probe ſehr langſamb geht/ als wolte ſie gleichſamb ſtehen bleiben/ das Werck duncke lwird/ auff der Capelle zu gleiſſen beginnt/ und ſo weit das Bley eingezogen iſt ſchwartz wird/ das iſt eine Anzeigung/ daß die Probe zu kalt geht/ im Blicken muß man wohl Achtung geben/ daß kein Kupffer-Blick geſchihet/ ſo man ſihet/ wann die Probe ſchwartze Bluͤhmlein hat/ oder unten glatt ſind/ oder gar keine Glaͤtt geſpuͤhret wird/ wann aber die Silber-Proben unten voller Loͤch lein ſind/ und Glaͤtt geſpuͤhrt wird/ ſo iſt die Probe recht gangen.
Wie man Muffeln/ Bodenblaͤtter/ Schirben/ und anders klein Toͤpfferwerck/ zum Probringehoͤrig/ machen ſoll.
ES ſolle billich ein jeder Probirer im Fall der Noth/ ſeine Probiroͤfen/ Schirben/ Tiegel/ Muffeln/ und was er zum Probirn taͤglich fuͤr Inſtrumenta bedarff/ ſelbſt machen koͤnnen/ dann man findet nicht an allen Orten Meiſter/ die ſolches zu machen wiſſen/ und ob man gleich offtmahls viel Fleiß anwendet/ die Toͤpffer dahin zu bringen/ daß ſie zu Nothdurfft deß Probirns/ die zugehoͤrigen Zeug machen ſollen/ ſo geſchichts doch vielmahls/ daß ſie nichts Guts noch etwas foͤrmlichs machen/ mit dem dann ein Probirer nicht beſtehen kan/ derwegen ich/ auch andere mehr (wo wir nicht guten Zeug haben bekommen moͤgen) offtmahls verurſacht worden/ ſolchen ſelbſt zu machen/ welches dann alſo geſchehen ſoll.
Nim̃ guten Toͤpfferdhon/ ſo gut der zu bekommen iſt/ doch wird der Dhon/ der blau/ uñ im Feuer oder im Brennen ſchoͤn weiß wird/ der beſte zu dieſem Zeug zu gebrauchen befunden/ denſelbigen Toͤpfferdhon/ laß gar hart werden/ oder an der Sonnen trucknen/ und wann du davon Zeug machen wilt/ ſo laß den Dhon klein ſtoſſen/ und feuchte den an mit Waſſer/ daß er weich werde/ dann laß ihn tretten/ oder mit einem Eiſen wol behren/ und nim̃ darunter kleinen geriebenen geſchlem̃ten Kißlingſtein/ oder weiſſen ſchoͤnen Sand/ ſo viel als der Dhon leiden will/ damit du ihm aber nicht zu wenig oder zu viel thuſt/ ſo mach erſtlich von ſolchem Zeug/ etliche Probirſchirben oder Tiegel/ und probir darinnen ein ſtreng hartfluͤſſiges Ertz/ ſo ſiheſtu ob der Zeug halten werd/ gut oder beſtaͤndig ſey/ es mengen auch etliche ein Kreiden-Geſtein/ oder deß ſubtilen rothen Talcks und Glimmers/ an denen Orthen/ da es deſſelben viel hat/ darunter/ welches aber am beſten dienlich ſeyn wird/ das wird die Erfahrung geben/ etliche nehmen fůr ſolches die zubrochene Schirben von Toͤpfferwerck/ oder die alten Tiegel/ klein geſtoſſen und durch ein Sieblein gereden/ unter den Dhon/ ſo viel daß ſie den Dhon vor Sproͤdigkeit kaum arbeiten koͤnnen/ ſolche Tiegel und Schirben davon gemacht/ halten auch wol/ wann aber Kißlingſtein alſo/ wie oben bericht/ darunter gebraucht wird/ der bindet im Feuer zuſammen/ und je groͤſſer die Hitz iſt/ je feſter er bindet/ und die Probir Schirben davon/ drucken ſich fein gantz auß dem Futter.
Von Zubereitung deß Dhons/ und was man pflegt darunter zumiſchen.
Wann nun der Zeug oder Thon zugerichtet iſt worden/ dann muſt du Formen oder Futter haben/ darinnen du die Probir Schirben und Tiegel ſchlagen kanſt/ dieſelben Formen werden von Meſſing am beſten gemacht/ wer aber ſolche nicht haben kan/ der laß ſie von Birnbaͤumen Holtz alſo drehen/ daß man einen eiſern Ring daran ſchieben kan/ der geheb daran gehet/ damit die Form oder das Futter/ in die Laͤng von wegen deß vielen Brauchs/ nicht zuſpalte oder breche/ alsdann ſo ſchmier die Form inwendig mit Speck/ daß ſie fett wird/ und thue darein ein Baͤllin von deinem zugerichten Zeug/ ſo viel dich dunckt genug ſeyn/ und ſchmier auch das Obertheil deß Futters/ welches man den Muͤnich nennet/ und ſchlage alsdann ſolches Obertheil mit einem hoͤltzern Schlegel in die Form/ ſo iſt der Schirben formirt/ wie das Futter zugerichtet iſt/ den druck mit den Fingern herauß/ allein hab Achtung/ daß der Thon nicht gar zu feucht ſey/ ſonſt wuͤrden ſich die Probir Schirben nicht gantz außdrucken laſſen.
Etliche legen das Futter mit ſampt dem Schirben auff eine jehlinge Hitz/ ſo gehen die Schirben bald und gantz herauß/ das iſt wol ein rechter Weg zu kleinen Probir Tiegeln machen/ damit man ſie alle gantz herauß bringt/ aber mit den Probir Schirben wuͤrde es langſam zugehen.
Von Futter oder Formen darein die Probir Schirben geſchlagen werden.
Zu dem Muffeln machen muſtu geſchnittene Stoͤcklein haben/ der Form und Groͤß nach/ wie die Muffeln ſeyn ſollen/ die beſtreich auch mit dem Speck/ und mach zuvor ein Klumpen von Thon ſo groß/ daß du davon mit einem kleinen kuͤpffern Drat ein duͤnnes Blat ſchneiden kanſt/ das ſtreich uͤber dein Stoͤcklein/ und ſchneid auch von einem ſolchen geſchnittenen Blat/ ein halb runds Stuͤcklein/ daß du darnach hinden die Muffeln zumachen kanſt/ diß muß alles ůber dem Stoͤcklein geſchehen/ und mit einer feuchten Hand fein glatt angeſtrichen werden/ ſo die Muffel alſo uͤber das Stoͤcklein geſtrichen iſt/ ſo laß ſie ein Stund oder drey ſtehen/ daß der Thon ein wenig harſch oder hartlich wird/ dann ſo ſchneid die Muffel auß/ wie du ſie auff den Seiten und hinden außgeſchnitten haben wilt/ und laß ſie dann noch laͤnger ſtehen/ ſo gehet ſie gar gern vom Stoͤcklein ab.
Etliche wann ſie das Stoͤcklein mit dem Speck beſtrichen haben/ beſtreuen ſie es mit ſubtilem Sand oder Aſchen/ ſo gehet die Muffel auch bald ab.
Damit man aber viel Muffeln bald mit einander zurichten koͤnne/ ſo laß man der hoͤltzernen Stoͤcklein mehr als eins machen/ wann eines ein wenig ſtehet/ und ůbertreuget/ alldieweil werden andere mehr fertig.
Muffeln machen von Thon uͤber ein hoͤltzern Stoͤcklein.
Aber zu den Bodenplettern machen hat man Ramen von Holtz/ in der Weit/ als die Bodenpletter dick und breit ſeyn ſollen/ die ſtreicht man mit dem zugerichten Thon voll/ die dorꝛen dann bald/ daß ſie leichtlich herauß gehen/ oder ſchneide von einem groſſen Stuͤck Thon/ mit einem duͤnnen Drat ein Pladt/ ſo dick man haben wil/ und formirs ferner wie groß es ſeyn ſolle.
Wie man die Thonen Boden pletter ſtreichen und zurichten ſol.
Dieſe alſo zubereite Schirben/ Muffeln/ Bodenpletter und Tiegel/ muͤſſen ſehr wohl drucken/ und dann in einem Ziegel oder Toͤpffer Ofen gebrant werden/ wiewol die Muffeln und Bodenpletter/ auch rohe und ungebrant in die Probiroͤfen zu gebrauchen ſeyn/ allein man muß mit dem anfeuren deß Probirofens gemach thun/ und das Feuer erſtlich von oben nider angehen laſſen/ ſo bleiben ſie gantz/ ſonſt zuſpringt alles.
Hiemit haſtu rechten Bericht/ wie die Inſtrumenta von dem Toͤpfferzeug gemacht werden/ dann ſo die nicht gut ſeyn/ und feſt halten/ ſo verhindern ſie den Probirer gar ſehr/ welcher Inſtrumenten Form in folgender Figur augenſcheinlich zu finden.
Von Capellen/ wie man die recht und gut machen ſol.
Cappellen ſollen von gutem Zeug ſeyn/ und nicht rauben.
AN den Capellen/ daß die gut gemacht werden/ da ligt einem Probirer ſehr viel an/ dann ſo die Cappellen nicht von gutem Zeug ſeyn/ ſo rauben ſie etwas uͤber die Gebuͤhr/ ſonderlich wann die Claͤr nicht recht zugerichtet/ auff die Capelln kompt/ ſo ſtehet ſie auff/ und das Koͤrnlein Silber kreucht darunter/ ſo ſie aber nicht gut iſt/ ſo verzehrt ſie ſich unter dem Bley/ und wird das Korn Silber nicht rein.
Iſt nun die Aſche nicht gut/ und noch etwas zu fett/ ſo ſchmeltzen die Cappellen im Feuer/ welches dann gar boͤß/ mit denen ſonderlich keine rechte Proben gemacht koͤnnen werden.
Was fuͤr Aſche zu Capellen zu gebrauchen/ und wie die zu ſchlemmen ſey.
Damit du aber gute Cappellen habeſt/ mit denen du die Proben recht verꝛichten kanſt/ ſo ſolſtu die folgender Geſtalt/ und alſo machen.
Nimm Aſchen von einem leichten Holtz gebrannt/ welches die beſte iſt/ und ſchuͤtt die in ein Sieblein/ und geuß Waſſer darauff/ daß ſich die Aſchen durch das Sieblein in ein Schaff oder Faͤßlein ſchlemmt/ ſo bleiben die groben Kolen und Sand im Sieblein/ dann geuß ins Schaff ſo viel Waſſer darauff/ daß das Waſſer weit uͤber die Aſchen gehet/ růhrs ein wenig umb/ und laß eine Stund oder zwo ſtehen/ ſo zeucht ſich die Eyffer oder Fettigkeit auß der Aſchen in das Waſſer/ daſſelbige Waſſer geuß gar gemach wieder ab/ daß keine Truͤbe mit gehet/ und geuß ein anders wieder drauff/ und laß auch alſo ſtehen/ biß lauter wird/ daſſelbe geuß auch wieder gemach ab/ daß keine Truͤbe mit herab gehet/ das thu ſo lang biß das Waſſer keine Schaͤrpff mehr hat/ darnach geuß wieder ein rein Waſſer auff die Aſchen/ ruͤhr die mit einem Holtz umb/ und weil das Waſſer noch ſehr truͤb iſt/ ſo geuß es ab in ein ander Faͤßlein oder Schaff/ damit das grobe und der Sand von der Aſchen im erſten Faͤßlein bleibe/ das thue weg/ und laß ſich das truͤbe Waſſer in dem andern Schaff ſetzen/ und ſeihe das Waſſer fein lauter wieder darvon/ diß iſt die erſte Schlemmung/ dann geuß ein ander rein Waſſer auff die geſatzte geſchlemmte Aſchen/ und ruͤhre die mit einem Holtz abermahls umb/ und geuß das truͤbe in ein ander Faͤßlein oder Schaff/ damit ſo noch die Aſche Fettigkeit gehabt haͤtte/ oder grobe Aſche darinnen geweſen waͤre/ daß diß alles rein herauß komme/ und laß ſich den Schlamm wohl ſetzen/ welches die letztere Schlemmung iſt.
So nun die Aſchen alſo zugericht iſt/ ſo mach Kugeln und Ballen darauß/ laß die an der Sonnen oder in einem Backofen wol drucknen/ und behalte die ſauber zu deinem Gebrauch.
Die Muffel ſo die alten Probirer gebraucht haben/ und noch jetzt die gemeine Probirer brauchen/ A Die Muffeln zu dem Nuͤrnbergiſchen Probirofen/ B Die Muffeln zu den Probiroͤfen/ mit den zweyen Mnndloͤchern/ C Fuͤrſchuͤble/ D Bodenplat/ E Deckel/ F Die hoͤltzern Muffel Formen/ G Deß Probier Schirbels Futters Untertheil/ H Das Obertheil darzu/ I Die Form der Probir Schirben/ K Deß Probir Tiegels Form Untertheil/ L Das Obertheil darzu/ M Der Probir Tiegel/ N Die kleinen von Toͤpfferzeug gemachte Inſtrument/ zu Regierung deß Feuers/ O.
Es nemen aber auch etliche Probirer/ an ſtat der Aſchen von leichtem Holtz gebrannt/ Weinreben Holtz Aſchen/ (welche aber an allen Orten nicht wol zu bekommen iſt/) die richten ſie zu/ mit ſchlemmen und doͤrren/ wie oben gemeldet iſt/ wiederum eines Theils fuͤr ſolche gute geſchlemte Aſchen/ die außgelaugte Aſchen/ davon die gemeine Laugen gemacht werden/ jedoch ſeynd die zwo erſte Meinungen beſſer/ wie du ſolches im Brauch und Vbung wol finden wirſt/ und gar nicht auß dem Weg iſt/ allein daß man Achtung habe/ daß die Aſch klar und gut zugerichtet werde.
Nota.
So man Weinreben Aſchen zu Capellen gebrauchen will/ muß die geſchlemmte zu Kugeln gemacht/ und in einem Back-Ofen wohl gebrennt werden/ ſonſt reiſt ſie/ man thut auch beſſer/ wann man die Cappelln nicht von lauter Weinreben Aſchen macht/ ſondern gemeine Aſche darzu nimbt.
Von Bein- Aſchen/ und welche Bein darzu dienſtlich.
Zum andern muſtu zu den Cappelln gute reine Bein Aſchen haben/ darzu nimb Bein/ die kein Marck oder Kern haben/ und brenn die/ daß ſie weiß werden/ zerſtoß/ und ſteub ſie durch ein haͤrin Sieblein/ alsdann ſo reib ſie auff einem glatten Stein/ zu einem Mehl/ ſo haſt du die Bein Aſchen auch zugerichtet.
Darnach nimb zwey Theil dieſer geſchlemmten Aſchen/ die zuvor durch ein haͤrin Sieb geſtaͤubt ſey/ damit ſie nicht knollicht bleibe/ und ein Theil der geriebenen Bein Aſchen/ meng die beyde wohl unter einander/ und feuchte die an mit ſtarckem Bier/ allein/ oder laß vor auff zwey Drittel einſieden/ oder mit einem Leim-Waſſer/ wiltu aber etwas mehrers daran wenden/ ſo ſchlag Eyer-Klar zu einem Waſſer/ und feuchte damit die gemengte Aſchen an/ doch nicht zu ſehr/ alſo/ wann du eine Handvoll zuſammen druckeſt/ der Balln Aſchen wohl beyſammen bleibe/ druck alſo dann das Cappelln Futter voller Aſchen/ ſchab oder ſtreiche die uͤbrige Aſchen darvon/ und ſchlag den Muͤnich mit einem Schlag oder vier/ mit einem hoͤltzern Schlegel ins Futter/ wiſch den Muͤnich rein wieder ab/ und ſtreich mit einem hoͤltzern kleinen Schaͤuffelein/ gute Klaͤr auff die Cappelln/ weil ſie noch im Futter ſtehet/ und zertheile die Klaͤr mit einem Finger/ und ſetze den Muͤnich gerad wieder darauff/ und ſchlage alsdann die Klaͤr auff der Cappelln mit zweyen oder dreyen Schlaͤgen/ wie es die Noht erfordert/ auch gerad nieder/ damit die Klaͤr fein glat angeſchlagen werde/ dann hebe den Muͤnich ab/ drucke auff anderer Aſchen die Cappelln auß dem Futter/ ſo iſt die Cappelln bereit/ ſolcher Geſtalt kanſtu groſſe und kleine Cappellen ſchlagen/ die laß nachmahls drucken werden/ biß du ſie brauchen wilt/ die werden feſt und gut.
Die Weiß deß Cappellen ſchlagens.
Inſtrumentlein die Klaͤr auffzutragen.
Etliche brauchen zur Klaͤr auff die Cappelln zu tragen/ ein ſonders von Blech darzu gemachtes Inſtrumentlein/ welches unten voller kleiner Loͤchlein iſt/ darein wird die Klaͤr gethan/ und mit einem Drat/ der unten ein Creutzblechlein hat/ durch getrieben/ welches ich mir aber nicht ſo wol gefallen laß/ als wann ſie mit dem Finger zertheilt wird.
Man nimbt auch wohl unter die Cappelln Aſchen/ den zehenden Theil guten Toͤpffer Thons/ der muß auch wie die Cappelln Aſchen geſchlemmt/ und an der Sonnen gedrucknet werden/ und der iſt nuͤtzlich darunter zu gebrauchen/ wann er an ihm ſelber gut iſt/ und im Feuer wohl haͤlt/ ſonſt thut er in Cappellen mehr Schaden als Frommen.
Vnd ich halte es dafuͤr/ wann man gute Aſchen hat/ die wohl geſchlemmt ſey/ wie ich oben Bericht gethan/ ſo werden gute Cappellen/ die keiner andern Mixtur beduͤrffen.
Man moͤcht auch wol die Aſchen mit ſchlechtem Waſſer anfeuchten/ es werden aber die Cappellen muͤrb davon/ und nicht ſo feſt/ als mit dem ſtarcken Bier oder Leimwaſſer.
Nota.
Es iſt noͤthig/ wann die Beine fein weiß und nicht ſchwartz gebrennt/ auch durchgereutert/ und zu Mehl gerieben ſeynd/ daß ſie darnach geſchlemmt/ getrucknet/ abermals gebrennt/ und wieder geſchlemmt werden/ ſo wird die Bein Aſchen rein/ und verliert alle Fettigkeit.
Ferners iſt zum oͤfftern probirt/ wann man nimbt 1. ℔. geſchlemmte Aſchen/ 12. Loth Bein Aſchen/ und 4½.
Loth Thon/ daß ſolches die beſten Capellen geben/ ſintemaln der Thon nohtwendig darzu genommen werden muß/ dieweil er die Aſchen zuſammen haͤlt/ und verhindert/ daß die Capellen nicht zerfallen/ wann ſie auß dem Probir Ofen genommen und kalt werden.
So iſt auch nichts beſſers zum anfeuchten/ als gemein Waſſer/ dann im Bier noch ein Saltz ſteckt/ ſo die Capellen fetticht macht/ daß ſie ſchmeltzen/ endlich darinn verbrennt/ und die Capellen lucker macht.
Leim Waſſer und Eyer Klar iſt auch nicht gut zu den Capellen/ dieweil es darinn verbrennt/ und weil Thon unter die Capellen Aſchen kompt/ ſo koͤnnen ſie nicht zerfallen.
Endlich thut man wohl/ wann man die Bein Aſche ſo ſubtil reibet/ daß man ſie durch einen leinen Beutel ſtaͤuben kan.
Wie man gute Cappellen/ darauff die Proben nicht huͤpffen oder ſpringen/ machen ſoll.
DIe Cappellen/ welche ich bißher zu machen berichtet hab/ die ſeynd gut zu gebrauchen/ und wird auch darauff der rechte Halt gefunden/ wann die Erkaͤntnuß deß Feuers darbey in acht genommen wird/ wo man aber ſolches nicht achten/ und die Proben liecht und heiß gehen laſſen wil/ ſo wird darauff gar leichtlich am Silber was verfuͤhrt/ wann aber ein Probirer der Silber und Můntz Proben nicht allerdings gewiß/ oder der Erkaͤntnuß deß Feuers nicht recht berichtet iſt/ der thut beſſer/ daß er die hernach geſetzten Cappellen zurichten laͤſt/ und zu ſeinem probiren braucht/ nemlich alſo:
Laß Knochen oder Bein gar weiß brennen/ (die Kalbs oder Schafsbein ſeynd unter den gemeinen Beinen die beſten/ ſtoß die klein und reibs auff einem Reibſtein ſubtil wie ein Mehl/ alsdann feucht ſolche ſubtile Bein Aſchen allein (wie eine andere Cappellen Aſchen) mit ſtarckem Bier an/ darvon ſchlag Cappellen/ und trag gleichwol auch Klaͤr darauff wie in andern vorigen Cappellen gethan/ und laß ſie drucken werden/ ſo ſeynd ſie bereit.
Wann man aber von den Fiſchen gute und reine Graͤt haben kan/ davon iſt die Bein Aſch zu allen Cappellen zu gebrauchen die beſte.
Wann du auff dieſen Cappellen probiren wilt/ ſo ſetze ſie in Probirofen/ und wann ſie nur durchgluͤen/ ſo ſetze die Prob darauff/ was du probiren wilt.
Vnd ob gleich die Cappellen nicht recht abgeaͤndet ſeyn/ ſo werden die Proben gleichwol nicht hupffen/ und rein abgehen.
Allein das iſt zu mercken/ daß die Proben auff dieſen Cappellen viel kaͤlter/ langſamer und ſubtiler abgehen/ dann auff den andern Cappellen umb deß willen dann auch von der Prob/ wie vorgemeldet/ am Silber nicht leichtlich etwas verfuͤhrt werden kan.
Vnd wann die Proben darauff abgangen/ ſo ſtechen ſich die Probirkoͤrner gar rein darauff ab/ daß daran nichts hangen bleibt/ und nicht ſonderlich rein gemacht duͤrffen werden/ und ob gleich ein kuͤpfferig Silber darauff abgangen waͤr/ welche Koͤrner ſonſt gern in die Klaͤr greiffen/ und nicht allwegen ſich rein darvon abſtechen laſſen.
Nota.
Wie man gute Aſchen zu Ertz- und Muͤntz-Cappellen præpariren ſoll.
ERſtlich/ laſſe dir zwey Faͤſſer machen/ jedes 1½.
Ellen weit/ und 2. Ellen hoch/ und dann in einer Taube deß Faſſes Loͤcher gebohret/ von oben biß unten an/ einer Hand breit von einander/ eines uͤber das ander/ daß man auß dem obern Faß (ſo eines uͤber das andere geſtellet ſeyn ſoll) die Truͤbe in das untere Faß abzapffen koͤnne/ dann fuͤlle das obere Faß voll Waſſers/ und ruͤhre die Aſchen in dem einſtuͤrtzen mit einem hoͤltzern Spatel fleiſſig auff/ merck aber/ daß du die Aſchen nicht ehe hinein thuſt/ dann biß das Waſſer erſtlich darein gegoſſen iſt/ ſonſt laͤſt ſie ſich nicht wohl auffruͤhren/ und iſt die Aſchen nicht wohl ſo rein abzuſchlemmen/ zumaln/ wann man die Aſchen erſtlichen hinein thut/ und das Waſſer oben drauff gieſſet/ ſo bleibet die Aſchen zum Theil auff dem Grund ligen/ und der mitler Grund druͤcket oder ſetzet ſich im abſchlemmen der obern Aſchen/ auff der unter ſich/ oder auff dem Boden ligenden Aſchen/ ſo feſt nieder/ daß ſolche mit groſſer Muͤhe nicht wohl auffzuruͤhren ſey.
Wofern auch der Aſchen viel iſt/ ſo darffſt du zum wenigſten uͤber ein Paar Berg Troͤge voll nicht einſtuͤrtzen/ und abſchlemmen/ dann laß nach dem ruͤhren ein wenig ſtehen/ damit die Unart ſich erſt ein wenig ſetze/ dann ziehe den obern Zapffen auß/ und ſtecke einen Bierhanen vor/ zapffe die Truͤbe gelinde durch ein Haar Sieblein fein ab/ daß im abzapffen die Kohlgeſtuͤbe und etwa noch oben ſchwimmende grobe Unart/ davon geſaͤubert werde/ und ziehe dannwiderumb nach gerad einen Zapffen nach dem andern auß/ damit die beſte Truͤbe gelind von dem Grund abgenommen werde/ dañ gieſſe wieder Waſſer in das obere Faß/ ruͤhre die Aſchen wiederumb auff/ und zapffe die Truͤbe fein ſauber ab/ wie oben gelehret/ damit magſtu ſo lang procediren/ biß du keine gute Truͤbe mehr befindeſt.
Wann ſolches nun alles geſchehen/ und die Abſchlemmung wohl verꝛichtet/ ſo ſtuͤrtze das obere Faß auß/ den groben Sand/ oder was im abſchlemmen geblieben iſt/ das magſtu auffheben zum erſten/ die geſchlemmte Aſchen aber/ laß uͤber Nacht ſtehen/ biß ſich die Truͤbe geſetzet hat/ dann zapffe das Waſſer nach gerad ab/ biß auff die Aſchen/ dann fuͤlle das Faß wieder mit friſchem Waſſer/ ruͤhre die Aſchen wiederumh hurtig auff/ decke das Faß mit einem Deckel wohl zu/ und laß dieſelbe bey drey Wothen in dem Waſſer ſtehen/ merck aber darneben/ daß du allemahl umb den dritten Tag das Waſſer abzapffeſt/ und wiederumb friſch Waſſer darauff fuͤlleſt/ und fein hurtig auffgeruͤhret/ ſo laugt ſich die Aſchen fein auß/ wann du nun vermerckeſt/ daß die Aſche nicht mehr nach der Laugen riechet/ oder das Waſſer keine Schaͤrffe im ſchmecken hat/ ſo magſtu die Aſche in einen geraumen Keſſel thun/ der nicht fettig ſey/ und darinnen hart werden laſſen/ dann in einem Keſſel iſt ſie ſauberer zu behalten/ als in einem hoͤltzernen Gefaͤß/ wann ſich nun die Aſchen will arbeiten laſſen/ ſo magſtu ſie in Ballen ſchlagen/ und wohl trucken werden laſſen.
Solches iſt nun erſtlichen einmahl geſchlemmter Aſchen.
Nach dem truͤcknen ſo laß die Ballen fein ſauber in einem Toͤpffer Ofen brennen/ welches am allerbeſten iſt/ dann darinnen bekompt ſie ihre gebuͤhrende Hitze/ und brennt die darinnen noch vorhandene Eiffrigkeit fein auß.
Nach dem brennen ſo fuͤlle das Faß mit Waſſer/ und wirff dann die gebrannte Ballen darein/ laß das faß drey Tage zugedeckt damit ſtehen/ ſo weichen ſich die Ballen fein wieder durch/ zapffe das Waſſer ab/ und gieſſe wieder friſch Waſſer darauff/ ruͤhre alsdann die Aſchen fein auff/ wann du nun keine Gruͤblein unten am Boden befindeſt/ ſo magſtu dieſelbe nochmahs ohne Unterſcheid/ gleich durch abſchlemmen/ und darauff noch bey drey Wochen wieder ſtehen laſſen/ und mit abzapffen und aufffuͤllen deß Waſſers procediren/ wie oben gelehret/ damit/ wann etwa die Aſche noch laugig waͤre/ dieſelbe alsdann vollends herauß gebracht werde.
Nach Endigung der drey Wochen/ ſo magſtu die Aſchen (wofern die nicht mehr nach Laugen riechet) abſchlemmen.
Wann du nun Aſchen zum Muͤntz Capellen davon abſchlemmen wilt/ ſo ſchwale nur das Waſſer mit dem Spatel oben/ ſo ſteiget die beſte klaͤreſte Aſchen auff/ (mercke aber darneben/ daß du die Aſchen nicht auffruͤhreſt/ ſonſten wuͤrde die grobe Aſchen ſich mit der klaren vermengen/ und zugleich mit durchſchlemmen) laß ſich alsdann die grobe Truͤbe/ ſo etwan mit der klaren Aſchen moͤchte auffgeſtiegen ſeyn/ ein wenig ſetzen/ dann zapffe die Klaͤre davon/ fuͤlle wieder Waſſer auff/ und ſchwale das Waſſer wieder/ und zapffe ab/ damit kanſtu ſo lange procediren/ biß zu keine gute Klaͤre mehr befindeſt/ wann die Aſchen nun faſt halb abgeſchlemmet iſt/ und ſich keine gute Klaͤre mehr befinden wil/ ſo fuͤlle das Faß wieder voll Waſſer/ und ruͤhre die Aſchen von Grund ſein ſauber auff/ damit die klare Aſchen/ ſo unter der groben Truͤbe ſich geſetzet hat/ vollends in die Hoͤhe gebracht werde/ nach dem ruͤhren laß etwa eine Stunde ſtill ſtehen/ damit ſich die Truͤbe wiederumb ſetze/ hernacher ſchwale die Klaͤre wiederum auff/ und ſchlemme dieſelbe ab/ ſolcher Geſtalt magſtu ſechs oder achtmahl auffſchwalen und abſchlemmen/ befindet ſich dann wiederumb keine gute Klaͤre mehr/ ſo du anſichtig wirſt/ wann die Aſche gar dick und dunckel-ſchwartz wird/ ſo magſtu wiederumb die Aſchen vom Grund auffruͤhren/ und die Klaͤre davon abſchlemmen/ wann nun die Abſchlemmung geſchehen/ ſo decke das Faß/ wo die klare Aſchen drinnen iſt/ fein zu/ und laß dieſelbe uͤber Nacht ſtille ſtehen/ dann zapffe das Waſſer ab/ und fuͤlle das Faß wieder mit friſchem Waſſer/ und laß dieſelbe noch etwa 14. Tage damit ſtehen/ doch daß du allemahl umb den dritten Tag procedireſt/ wie oben gelehret/ die Truͤbe oder grobe Aſchen aber/ die im abſchlemmen geblieben/ iſt gut zu den Ertz Cappellen/ die truckne und hebe auff zu deinem Gebrauch.
Wie man gute Klaͤr machen ſoll.
ZV den Cappellen iſt von noͤthen/ daß man gute Klaͤr darzu habe/ dann wann dieſelbige nicht gut iſt/ ſo koͤnnen auch keine gute Cappellen gemacht werden/ man bereite die Aſchen gleich wie fleiſſig man woͤlle.
Nun hab ich fuͤr meine Perſon mit Fleiß vielerley Bein verſucht/ und befunden/ daß die Kalbs Koͤpff Bein/ oder Schalen/ die von der Stirn kommen/ am beſten darzu ſeynd/ die nimm und waſche ſie auß einem ſiedheiſſen Waſſer/ oder laß ſie mit dem Waſſer wol ſieden/ damit die Feiſtigkeit und Vnreinigkeit davon komme/ darnach drucken werden/ brenn ſie alsdann im Feuer/ daß ſie ſchoͤn weiß werden/ ſtoß/ und reib ſie auff einem Stein/ feucht ſie ein wenig mit Waſſer an/ und thue ſie in einen unverglaſurten Topff mit einer Stuͤrtzen verlutirt/ ſetze die noch ein mahl ins Feuer oder Toͤpffer- Ofen/ laß ſie bey vier Stunden wol brennen/ und dann von ſich ſelbſt erkalten/ nimm die Aſchen von den Beinen gebrannt auß dem Topff/ und reib ſie auff einem glatten Stein auffs ſubtilſte/ daß ſie gantz klar werde/ (von welcher klaren Præparirung die Klaͤr dann den Namen hat/) die magſtu alsdann zu deinem Brauch auffheben/ und fůr Staub bewahren.
Klär von Kalbs Koͤpff Beinen.
Klaͤr von Hirſch- Horn.
Etliche brauchen Hirſch Horn zu der Klaͤr/ das brennen ſie/ und richten die Klaͤr zu/ wie oben gemeldet/ und ſolches gibt auch gute Klaͤr/ aber die von Kalbs Koͤpffen Schalen achte ich noch fuͤr beſſer.
Die Cappellen Futter A C Die Cappellen/ ſo darin gemacht worden B D die auff einander geſetzte Cappellen/ E Die geſchlemmte Aſchen Kugeln F Der Aſchen Schlemmer G Der Cappellen ſchlager H.
Klaͤr von Fiſch Graͤten.
Es wird auch auß den groſſen Fiſch Graͤten und Hecht Kieffen ſehr gute Klaͤr/ wann man mit reinem Waſſer die Feiſtigkeit erſtlich abſeud/ und dann brennt/ doch ſtehet es einem jeden zu ſeinem Gefallen/ dann welche Klaͤr ihm am beſten dient/ die mag er brauchen/ allein daß er ſehe/ daß ſie ſubtil und klar gerieben ſey.
Wann nun die Klaͤr ſubtil gerieben iſt/ ſo pflegen etliche dieſelbige in einem reinen Waſſer zu ſchlemmen/ und machen viereckichte Stuͤck gleich der Kreiden darauß/ wie ichs vor Jahren auch alſo gebraucht habe/ aber ich hab befunden/ daß ſie drucken auffs ſubtilſte gerieben beſſer iſt/ dann vom ſchlemmen und drucknen wird ſie wieder hart/ und kan vom ſchaben nicht ſo gar klar werden/ als vom reiben.
Wie nun die Cappellen Futter/ und Cappellen geformirt ſeyn ſollen/ das zeiget obige Figur.
Nota.
So man recht gute Klaͤr haben wil/ muͤſſen die Kalbs Beine/ Hirnſchalen/ oder andere ſubtile Knochen/ erſtlich wohl und gantz weiß gebrennt (und iſt nicht noͤhtig/ daß ſie in Waſſer geſotten werden/ dann die Fettigkeit ohne das darvon verbrennt) hernach geſtoſſen/ gerieben/ durch ein Haar Sieb geſichtet/ geſchlemmt/ gedorꝛt/ und abermahl gerieben und geſichtet/ oder viel mehr gebeutelt werden/ das zwey mahl brennen iſt nicht noͤhtig/ hingegen das ſchlemmen ſehr dienlich/ in dem die Klaͤr dardurch gar ſubtil wird/ und hindert nicht/ daß die Bein Aſche vom Schlemmen hart wird/ geſtalten man ſie wiederumb ſtoſſen/ reiben/ und durchſichten kan.
Damit man aber auch die rechte Groͤß und Form der Cappelln und Cappelln Futter ſehen moͤge/ iſt folgende Figur ſonderlich darzu geriſſen worden.
Das Cappelln Futter A Die Cappelln zu den Kupffer Proben und geringen Ertzen B Die Cappelln zu den geringen Silbern oder Gekuͤrnten/ und gemeinen Ertz Proben C Die Cappellen zu den gemeinen Silber Proben/ die nach dem Gewicht probirt werden D Die Cappelln zu den Branntſilber Proben E wie die Cappelln auff einander geſetzt werden F.
Wie man das Bleyglaß machen ſoll.
DAmit aber ein jeder guten und gruͤndlichen Bericht habe/ was zu dem Probirn von noͤhten ſey/ wil ich/ ehe dann ich zu dem Proceß deſſelben komme/ auch anzeigen/ wie man den Fluß oder Bleyglaß bereiten ſoll/ welches Bleyglaß ein Fluß iſt/ der zu den ſtrengen und ſehr unfluͤſſigen Ertzen gebraucht wird/ auff daß ſich dieſelbigen gleich den fluͤſſigen rein anſieden moͤgen laſſen/ von welchem anſieden hernach ferner Bericht folgen wird.
Bleyglaß zu welchen Ertzen es dienſtlich.
Zubereitung deß Bleyglaß.
Dieſen Fluß oder Bleyglaß aber bereit alſo/ nimmb Kießlingſtein der ſchoͤn weiß iſt/ brenn den in einem Topfferofen/ ſtoß ihn klein/ raͤde ihn durch ein haͤrin Sieblein/ geuß rein Waſſer darauff/ und ſchlemm oder waſch das truͤbe darvon/ daß der Kießlingſtein ſchoͤn und rein wird.
Deſſelbigen Kießlingſteins nimb ein Theil/ und ein halb Theil rohte Bleygledt/ mengs alſo drucken unter einander/ thus zuſammen in einen Tiegel/ daß er auff den dritten Theil laͤer bleibe/ und dann oben darauff gemein Saltz/ oder Salpeter-Saltz/ welches dann beſſer iſt/ ſo mans haben kan/ alſo/ wann der Tiegel groß iſt/ daß das Saltz bey drey zwerche Finger hoch darauff komme/ deck den Tiegel/ und verlutir ihn zu/ und ſetz ihn in ein gar ſtarckes Feuer/ in einem Wind-Ofen/ oder in einem Ziegel-Ofen/ ſo fleuſt es untereinander/ ſo wird ein gelb Glaß darauß/ laß den Tiegel von ihm ſelbſt erkalten/ und ſchlag ihn darnach auff/ ſo findeſtu unten im Tiegel einen Bleykoͤnig/ der ſich von der Gledt geſetzt hat/ den thue weg/ und behalte das Glaß/ welches der Fluß iſt.
Du moͤchteſt auch wol zuvorn die Gledt in einem Tiegel flieſſen laſſen/ und der Schlacken/ die davon werden/ zehen Theil nehmen/ zu einem Theil zubereites Kießlings/ und mit Saltz bedeckt/ voriger Meinung nach/ in Fluß bringen/ ſo wird auch ein gut Bleyglaß darauß.
Oder nimb an ſtatt deß gebrennten Kießlings/ guten geſchlemmten Laͤim/ der drucken und klein gerieben ſey/ ein Theil/ und drey Theil der guten rohten Bleyglet/ mit Saltz bedeckt/ laß in einem ſtarcken Feuer flieſſen/ das gibt gar ein ſchoͤn Bleyglaß.
Bleyglaß rein machen.
Merck daneben/ ſo man das gemachte Bleyglaß wieder in einem Tiegel flieſſen laͤſt/ und wirfft im Fluß ein wenig guten Salpeters darein/ und laͤſt den darinnen verbrennen/ und eine Weil darauff im Fluß ſtehen/ ſo wird das Bleyglaß noch reiner und fluͤſſiger/ oder man mag darunter den vierdten Theil Todten-Kopffs brauchen/ und darmit flieſſen laſſen/ der macht den Fluß auch rein und fluͤſſig.
Nota.
Der Author nimbt deß Gledts zu wenig/ und fleuſt ein folches Bleyglaß kaum per ſe. ich wil geſchweigen/ daß es den Ertzen und Mineris ſoll den Fluß geben/ derowegen iſt folgendes Bleyglaß das beſte.
Man nehme ſchoͤne weiſſe Kieſelſtein/ lege ſie in ein Kohlfeuer/ daß ſie wohl gluͤen/ ſo werden ſie muͤrbe/ (NB. wann man ſie gluͤend in kalt Waſſer wirfft/ werden ſie deſto muͤrber/) ſtoſſe ſie klein/ raͤde ſie durch ein Haar-Sieb/ nehme darvon 1. Theil/ Gledt 4. Theil/ menge es untereinander/ thue es zuſammen in einen Schmeltz-Tiegel/ bedecks mit Saltz/ ſetze ihn vors geblaͤſe/ decke ihn zu mit einem Deckel und Kohlen/ wann das Feuer angangen/ blaſe man ſtarck zu/ biß alles im Tiegel wohl flieſſe/ wie Waſſer/ ſo man ſehen/ oder mit einem Eiſen fuͤhlen kan/ wann der Deckel zuweilen abgenommen wird/ hernach nimbt man den Tiegel auß dem Feuer/ laß ihn erkalten/ ſo findet ſich unten ein Bleykoͤnig/ oben aber das Bleyglaß/ wann man Salpeter an ſtat Saltz/ auff die Materi im Tiegel thut/ ſo gibts wenig Glaß/ ſintemal der Salpeter das Bley niederſchlaͤgt.
Andere haben folgendes Bleyglaß gut gefunden. ℞.
1.
Theil roht Gledt/ und 1. Theil gebrannte Kißlingſtein wohl untereinander gemiſcht/ mit ein wenig Sal alkali in einen wohl haltenden Tiegel gethan/ oben mit Saltz bedeckt/ verlutirt in einen Wind-Ofen geſetzt/ und drey Stunden darinnen arbeiten/ den Tigel erkalten laſſen/ hernach auffgeſchlagen/ und das Glaß von dem Tiegel abgeſondert/ gibt ein gut fluͤſſig Glaß.
Hiebey iſt zu notiren/ wann man das Glaß noch einmahl flieſſen laͤſt/ wie Ercker haben wil/ ſo wirds von ſolchem umbſchmeltzen matt/ und iſt nicht mehr ſo kraͤfftig/ als zuvor.
Von den Gewichten/ die zu den Ertz- und Silber- Proben gebraucht werden.
DAs Centner Gewicht/ nach dem alle Ertz/ Schlich/ Schlackſtein/ und was dergleichen Sachen ſeynd/ probirt werden/ das iſt von den alten Teutſchen Probirern alſo abgetheilt/ daß der Centner gerad auff ein hundert Pfund gerichtet worden/ umb der Vrſach willen/ dieweil an vielen Orten/ das Ertz/ der Schlackſtein/ und das ſilberige ungeſeigerte ſchwartze Kupffer/ nach dem Gewicht gekaufft/ und das fein Silber darinnen/ der Prob nach (ehe dann es herauß geſchmoltzen) bezahlt wird/ damit dem Kauffer/ weil er im herauß ſchmeltzen deß Silbers/ einen Abgang leiden muß/ die ůbrigen Pfund/ ſo viel der Berg- oder Huͤtten Centner/ mehr als hundert Pfund wigt/ in ſeinem Kauff zu gut gehen/ weil aber gemeiniglich der Centner auff den Bergwercken/ auff ein 100. und 10. Pfund gerichtet iſt/ daß er alſo die obige 10. Pfund ſampt dem Silber darinn/ zu Huͤlff ſeines Abgangs hab.
Derowegen dann in einem wohl geordneten Schmeltzen/ auff arme Ertz/ die in gemein biß in drey/ vier/ oder fuͤnff Loth Silbers halten/ der Verluſt am Silber im Schmeltzen/ billich nicht groͤſſer ſeyn ſolle/ als das Silber/ ſo die zehen Pfund am Huͤtten-Centner/ gegen dem Probir Centner gerechnet/ zu tragen/ was aber reich Ertz/ auch Reichwerck/ oder gar reiche Kupffer anlangt/ darinnen werden bilbillich die ůbrigen Pfund im Probiren/ auch mit genommen.
Warumb die Alten gemeinen Centner auff 100. Pfund gerichtet.
Folget die Abtheilung deß gemeinen Probir Centners.
1
1
Quintlein.
2 Quintlein/ oder ein halbes Loth.
1
2
4
8
16
Loth.
1
2
4
8
16
25
50
100
Pfund.
Ein Viertheils Centner.
Ein halber Centner.
Ein gantzer Centner.
Von den Pfenning Gewichten.
DEr Pfenning Gewicht ſeynd zweyerley/ eines/ ſo bey uns in Hoch- Teutſchland/ das ander im Niederland gebraucht wird/ nach welchen/ die Silber oder gekůrnt auff den gewiſſen haͤlt/ wie viel ein Marck fein Silber in ſich hab/ probirt koͤnnen werden.
Zweyerley Pfenning Gewicht,
Abtheilung deß Pfenning-Gewichts in Hoch-Teutſchlanden/ vom kleinſten biß auff groͤſte Stůck
1
2
Heller.
1
2
Pfenning.
1
2
Quintlein.
1
2
4
8
16
Loth.
Loth iſt eine Marck/ oder 256. Pfenning.
Abtheilung deß Niederlaͤndiſchen Pfenning-Gewichts.
½
½
1
2
3
6
12
Die eintzlichen Graͤn.
Graͤn iſt ein halber Pfenning.
1
2
3
6
12
Pfenning.
Pfenning iſt eine Marck/ oder 288. Graͤn/ die thun ſo viel als 256. Pfenning.
Die Abtheilung deß Graͤn-Gewichts.
Graͤn Gewicht auff Beſchickung deß Tiegels und gemuͤntzt Geld.
DIe Marck im Graͤn-Gewicht/ wird außgetheilt in Loth und Graͤn/ gleich wie das Niederlaͤndiſch Pfenning-Gewicht/ in Pfenning und Graͤn getheilt iſt/ und diß Gewicht braucht man deß mehrern Theils auff die Beſchickung deß Tiegels/ und gemůntzt Geld/ da es dann am beſten zu dienet/ umb deß willen/ daß allhie die Graͤn weiter außgetheilt ſeynd/ und der Halt genauer ſich findet/ dann im Pfenning-Gewicht/ daß nur in Pfenning und Heller unterſchieden.
Wiewol aber das vierdte Theil einer Graͤn/ im Halt nicht gebraͤuchlich iſt anzugeben/ ſo iſt doch einem Probirer von noͤhten/ ſolches Viertheil Graͤn in ſeiner Abtheilung zu haben/ umb Berichts willen.
¼
¼
½
1
2
3
6
9
Die eintzlichen Graͤn.
Graͤn iſt ein halbes Loth.
1
2
4
8
16
Loth.
Loth iſt eine Marck/ oder 288. Graͤn.
Folgt der Proceß/ wie man alle Silber-Ertz/ auff Silber probiren ſoll.
Probirung deß fluͤſſigen Ertz.
ICh hab oben gemeldet/ daß ein Vnterſchied in den Ertzen ſey zu halten/ weil eines Theils ſtreng/ hartfluͤſſig/ und rohe ſeynd/ eines Theils wiederumb weichfluͤſſig und mild/ die flůſſigen Ertz aber/ ſoltu alſo auff Silber probiren:
Nimb das Ertz/ reibs mit einem Hammer/ anff einem breiten darzu gemachten Eiſen/ klein wie ein Mehl/ wieg davon ab einen Centner deines Probir-Gewichts/ thue daſſelbige in einen Probir-Schirben/ und wieg darzu acht mahl ſo ſchwer/ als dein Centner iſt/ gekuͤrnt Bley/ menge Bley und Ertz im Schirben untereinander/ und ſetz es in einen warmen Probir-Ofen/ thue ihm alsbald nach dem einſetzen heiß/ lege Kohlen fuͤr das Mundloch/ ſo faͤhet das Bley an zu treiben/ und ſo ſchlacket bald/ ſo es nun lang im Probirofen geſtanden/ daß ſich das Bley auff dem Probir-Schirben/ mit den Schlacken gar uͤberzogen hat/ ſo hat es ſich verſchlackt genug/ das heiſt man angeſotten/ dann ſo nimb ein eiſern Haͤcklein/ legs warm/ daß es ein wenig ergluͤe/ und ruͤhre das Ertz damit auff dem Schirben fein ſauber umb/ das geſchicht darumb/ ſo etwas vom Ertz an dem Rand deß Probir- Schirbens/ waͤre ſitzen bliebẽ/ daß ſolches auch ledig gemacht werde/ und das Bley ſolches ergreiffen/ und in ſich ziehen kan/ laß es nach dem růhren ein kleine Weil ſtehen/ dann hebe den Schirben auß dem Probir-Ofen/ und geuß das Bley und Schlacken auff ein eiſern Blech/ in der Grůblein eins/ die auff dem Blech darzu gemacht ſeynd/ und laß erkalten/ alsdann ſo ſchlage die Schlacken vom Bley rein ab/ ſo iſt die Prob am anſieden fertig/ welches beylaͤufftig in einer halben Stund geſchicht.
Darnach ſetze Cappelln in Probir-Ofen/ laß die bey einer halben Stund im Ofen wohl ergluͤen/ das heiſt man abgeaͤdnet/ auff dieſelbige wohl abgeaͤdnete Cappelln/ trag alsdann dein Bley oder Werck/ das vom Ertz im anſieden kommen/ thue ihm erſtlich warm/ daß das Werck darauff anfaͤht zu treiben/ und ſo es treibt/ ſo thue ihm kaͤlter/ damit das Bley oder Werck in zimlicher Hitz/ auff der Cappelln abgehen kan/ ſo zeucht ſich das Bley alles in die Cappelln/ und bleibt allein das Koͤrnlein Silber/ wofern das Ertz Silber bey ſich hat/ auff der Cappelln ſtehen/ wie klein auch das ſey/ heb dann die Cappelln auß dem Probier-Ofen/ nimb mit der Korn-Zang das Koͤrnlein davon/ ſo haſtu deine Prob verꝛichtet/ wie du aber das Koͤrnlein nach dem Probir-Gewicht auffziehen ſolt/ welches dann einen ſonderlichen Fleiß haben wil/ das wirſtu hernach eigentlich berichtet werden.
Nota.
So man weichfluͤſſige Silber-Ertz ſcharff prohiren wil/ iſt folgende Prob die gewiſſeſte und ſicherſte:
Man nimbt von dem zu Mehl geſtoſſenem oder geriebenem/ durch ein ſubtil Haar-Sieb geſichtetem Silber-Ertz/ 4. 5. 6. oder mehr Centner/ ſo viel man will/ zeuchts zu Schlich/ trockents/ wiegts darauff abermahl/ und notirt was im Schlich ziehen abgangen iſt/ von dieſem Schlich nimbt man 1. Centner nach dem Probir-Gewicht/ roͤſtet ſolchen ein wenig/ damit nur die wilde Berg-Art in etwas muͤrb werde/ hernach vermiſcht man denſelben mit 7. Schwehren oder Centner (wie Fachs haben wil/ ſo gnug iſt/ ſintemal 8. Schwehren zu viel vom Silber entfuͤhren) gekoͤrnt Bley/ thut es in eine Probir-Schirbe/ ſetzt ſie in einen angefeuerten Probir-Ofen/ thut ihm alſobald nach dem einſetzen kalt/ damit die Schirbe fein gemachlich warm werde/ und nicht von der jaͤhlingen groſſen Hitze ſpringe/ wann nun die Schirbe etwan 3. oder 4. Minuten im Ofen alſo geſtanden/ und heiß worden/ ſo thut man ihm heiß/ (nemlich/ man thut das unterſte Loch auff/ und in das oberſte laͤgt man eine groſſe Kohle/) laͤſt es alſo fortgehen/ ſo wird das Bley bald anfangen zu treiben/ dafern der Ofen nur heiß gnug iſt/ ſo aber das Bley lang ſteht/ und nicht treibet/ iſts ein Anzeige/ daß der Ofen nicht recht heiß iſt/ derowegen muß man auff den Seiten der Muffel durch das unterſte Loch die Aſche und kleine Kohlen wegraͤumen/ damit der Ofen recht heiß werde/ wann es nun anfaͤngt zu treiben/ ſo laͤſt mans alſo 1¼.
Stunden treiben/ darnach macht man das Probir-Haͤcklein gluͤent/ ruͤhrt die Materi im Probir-Schirblein darmit umb/ ſo kompt das Ertz und Bley wohl untereinander/ durch dieſes umbruͤhren kan man auch ſehen wie ſichs anlaͤſt/ ob die Schlacken noch ſehr zehe/ und an dem Haͤcklein ſehr hencken bleiben/ dieſen Grad deß Feuers continuirt man alſo/ ruͤhret die Materi in der Schirbe zuweilen umb/ biß die Schlacken nicht mehr ſo zaͤhe/ ſondern weichfluͤſſig/ wie ein Honig ſeynd/ und von dem Haͤcklein zimlich rein ablauffen/ doch muß man im Regiren deß Feuers in acht nehmen/ daß man ihm zwar heiß thue/ aber doch nicht allzuheiß/ das iſt/ man muß das Feuer alſo regieren/ daß die Treib- Schirbe nicht gantz Feuer-roht/ wie die Muffel/ ſondern etwas braͤuner/ und dunckeier gluͤe/ derowegen wann man ſihet/ daß die Schirbe ſo hell iſt/ als die Muffel/ und ſo feuericht gluͤet/ daß man das Ertz kaum darinn ſehen kan/ ſo muß man ihm etwas kalt thun/ ſonſt friſts die Treib-Schirbe leicht durch.
In Summa/ es iſt wohl zu notiren/ daß nicht ſchade/ wann man ſchon per intervalla bald heiß/ bald kalt thut/ ſo verbrennt die rauhe Berg-Art deſto beſſer/ und wird zu Glaß/ wann nun die Schlacken weich ſeynd/ und eine geſchmoltzene Honig-Dicke haben/ ſo thut man ihm ein wenig kalt/ darnach wiederumb ein wenig heiß/ hernach wiederumb etwas kalt/ ſo verſchlackt ſichs deſto beſſer/ in waͤhrendem heiß thun/ ſo muß man mit dem gluͤenden Haͤcklein im umbruͤhren wohl in acht nehmen/ ob die Schlacken geſchwind vom Haͤcklein ablauffen/ daſſelbe eilends herauß ziehen/ erkalten laſſen/ und die daran bliebene Schlacken abſchlagen/ und wohl examiniren/ ob ſie nicht rauh/ ſondern glaͤntzend/ wie ein Glaß ſeyen/ ſo iſts ein Anzeige/ daß das Ertz wohl geſchmoltzen iſt/ darauf kan man mit dem warm gemachten Haͤcklein die Materi noch einmahl wohl untereinander ruͤhren/ damit das jenige/ ſo etwan vom Ertz am Rand deß Probir-Schirbleins waͤre ſitzen blieben/ ledig gemacht werde/ und das Bley ſolches auch ergreiffe/ und in ſich ziehe/ darauff muß man ihm nochmahls 5. oder 6. Minuten lang heiß thun/ darnach die Schirbe auß dem Ofen nehmen/ und Bley und Schlacken in ein Gruͤblein deß eiſern Probir-Blechs/ oder in eine andere mit warm Unſchlicht beſtrichene Schirbe außgieſſen/ darinn erkalten laſſen/ alsdann die Schlacken abſchlagen/ ſo bekompt man einen Bley-Koͤnig/ je heller und durchſichtiger nun die Schlacken ſeynd/ je reiner iſt die Prob angeſotten/ dieſer Bley-Koͤnig muß auff einer Cappell abgetrieben werden/ derohalben ſetzt man eine umbgekehrt in den Probir-Ofen/ laͤſt ſie ſo lang alſo ſtehen/ biß ſie oben her roht gluͤend worden/ als die Muffel iſt/ ſo iſt ſie wohl abgeaͤdnet/ (ſo ſie aber nicht heiß gnug abgeaͤdnet iſt/ und man etwan eine Prob darauff traͤgt/ ſo ſpringt ſie in die Hoͤhe/ und wird falſch/ ſolches zu verhuͤten/ muß man bey anfangen deß ſpringen eine feurige Kohlen auff die Cappell ſo lang legen/ biß die Prob nicht mehr ſpringt) alsdann wendet man ſie wiederumb umb/ traͤgt den Bley-Koͤnig darauff/ thut ihm heiß/ biß die Prob auff der Cappellen zu treiben anfaͤngt/ alsdann thut man ihm wieder kalt/ und laͤſt es alſo in dem Grad deß Feuers abgehen/ dann wann man eine Prob gantz heiß laͤſt abgeben/ ſo gehet ſie erſt langſamb ab/ dann vor groſſer Hitze kan das Bley nicht darvon rauchen/ ſo verfuͤhret auch die groſſe Hitze gar leicht etwas/ und je kaͤlter man eine Prob laͤſt abgehen/ je mehr auch das Bley abgeht/ und je mehr man erhaͤlt/ doch muß man in acht nehmen/ wann die Proben erfrieren/ und oben eine Haut gewinnen wolten/ ſo muß man ihr eine Weile wieder heiß thun/ biß ſie wieder wohl treibt/ darnach kan man ihr wieder kalt thun/ und alſo fort abgehen laſſen/ ſo zeucht ſich das Bley alles in die Cappellen/ und bleibt allein das Koͤrnlein Silber/ dafern nur das Ertz Silber in ſich hat/ auff der Cappelln ſtehen/ wie klein auch daſſelbe ſey/ hierauff hebt man die Cappell auß dem Ofen/ nimbt das Koͤrnlein mit der Korn-Zange darvon/ und zeuchts auff/ ſo findet ſich in kleinem Gewicht/ wie viel Marck oder Loth Silber jeder Centner Ertz im groſſen Gewicht haͤlt.
Folgende Prob iſt auch gut gefunden worden.
WIege 7. Centner Bley/ nimb darzu 10. Centner gerieben Ertz oder Schlich/ menge alles wohl untereinander/ ſetze es in Probir-Ofen/ in eine Treib-Schirben/ wann es beginnt kleine Perlein auffzuwerffen/ ſo thue ihm eilends kalt/ das iſt/ ſcheub das unterſte Mund-Loch zu/ und thue nicht ehe wieder warm/ biß ſich alle das Ertz eingetraͤncket/ und das Werck oder Bley lauter worden/ dann heiß gethan/ und mit einem Haͤcklein umbgeruͤhrt/ nach dem ruͤhren kuͤhl gethan/ und ein wenig verſchlacken laſſen/ dann wiederumb wohl heiß gethan/ und außgegoſſen/ und das Werck auff einer Cappelln abgetrieben.
Merck hiebey/ daß du das Werck in der Schirben nicht ehe ruͤhreſt/ biß das Ertz rein eingetraͤncket iſt/ und wañ es ein ſtreng Ertz iſt/ und dick muͤſſige Schlacken gibt/ ſo ſich nicht rein außgieſſen laſſen/ ſondern bald erkuͤhlen/ dahero vom Werck etwas Koͤrner Weiß zuruͤck halten/ davon dann die Prob falſch wird/ ſo laß die Scherbe wol heiß werden/ ſtreue ein wenig klein gerieben Kohlen/ oder Todtenkopff vomaqua fort, wofern derſelbe rein iſt/ darauff/ ruͤhre es umb/ darauff ſtracks außgegoſſen/ ſo loͤſen ſich die dicke Schlacken fein ab/ und kompt alsdann das Werck beſſer zuſammen.
Die ſtrengen hartfluͤſſigen Ertz aber/ ſoltu alſo probiren/ nimb das Ertz klein gerieben/ und wieg auch davon einen Centner deines Probir- Gewichts ab/ thue es in einen Probir-Schirben/ und ſein gebuͤrlich Bley darzu/ als vierzehen Centner/ (dann ſo viel gebuͤrt ſich zuzuſetzen) ſetz es in Probir-Ofen/ und thue ihm im Anfang alsbald warm/ daß das Bley in dem Probir-Schirben anfaͤht zu treiben/ wie du den fluͤſſigen Ertz-Proben gethan haſt/ und wann das Bley treibt/ ſo thue ihm wieder gar kalt/ das iſt/ wann du die untern Mund-Loͤcher deß Probir-Ofens zu/ und das ober auffthuſt/ ſo ſteigt das Ertz auff/ und roͤſt ſich auff dem Bley ab/ wann es ſich nun auff dem Bley genug geroͤſtet hat/ das ſihet man/ wañs nicht mehr ſehr raucht und anfaͤhet zu ſchlacken/ alsdann magſtu ihm wieder heiß thun/ ſo ſehr du kanſt/ das geſchicht/ wann du fuͤr das oͤber Mundloch deß Probir-Ofens Kohlen legſt/ und das unter dargegen auffthuſt/ ſo zwingets die groſſe Hitz/ daß ſich das Ertz auch zu ſchlacken begibt/ und ſchlacket rein/ aber nicht leichtlich.
So nun das Ertz faſt angeſotten/ und rein geſchlacket hat/ ſo ruͤhr es fein ſauber mit einem eiſern Hacken umb/ laß noch eine gute Weil darauff im Ofen ſtehen/ und wann es ſich vollend gar rein angeſotten hat/ ſo geuß es gleich/ wie das vorige/ auff ein Blech/ in ein Gruͤblein/ oder laß in dem Probir-Schirben kalt werden/ und ſchlag die Schlacken davon/ ſo iſt die Prob mit dem anſieden auch bereit.
Probirung der ſtrengen Ertz.
Nota.
1. Zu einem ſtrengen Silber-Ertz ſeynd 9. Schwehren Bley gnug/ und ſeynd 14. Centner nicht noͤhtig/ wie Fachs wohl geſchrieben/ ſintemal man mit 9. Centner Bley/ ſo wohl/ als mit 14. Centner die ſtrengen Silber-Ertz zwingen kan.
2. Wann Silber-Ertz/ wegen ihrer wilden Unart/ oder und vornemlich eines bey ſich fuͤhrenden Schwefels halber deß Roͤſtens noͤtig haben/ ſo muß daſſelbe ehe und bevor es mit dem Bley vermiſcht wird/ geroͤſtet werden/ dann ſo es im probiren erſt geroͤſtet wird/ ſo ranbets wenigſtens vom Bley ein groſſes/ und gibt eine unrichtige Prob.
Strenge Silber-Ertz vom Geblaͤß anzuſieden.
ERtz ſo ſtreng und unfluͤſſig iſt/ muß zuvorderſt in einer Treib- oder Probir-Scherbe im Probir-Ofen geroͤſtet/ und im gluͤhen mit einem Haͤcklein fleiſſig umbgeruͤhrt werden/ daß ſichs nicht ſondert/ ſo wird ihm die Wildigkeit genommen/ von dieſem geroͤſtetem Ertz nimbt man 1. Centner klein gerieben/ 4. Centner ſchwartze Fluß/ von tartaro und nitro 4. Centner Bley/ und 10. Centner Glaß-Gallen/ ſolches wohl vermiſcht in den Tiegel gethan/ alsdann gleich einer andern Prob wohl angeſotten/ das Werck oder den Koͤnig auff der Capelln gehoͤriger maſſen abgehen laſſen/ endlich das Bley abgezogen/ ſo findet ſich der Halt.
Solcher Geſtalt kan man faſt alle kieſige und rohe Ertz anſieden/ und iſt ein rechter guter Weg darzu/ aber es geſchicht das anſieden kaum in einer Stunden/ doch koͤnnen dieſelben auch ehe angeſotten werden/ der Geſtalt/ wann du das Ertz eingewogen haſt/ ſo ſetze es mit dem Probir- Schirben ohne Bley in den Probir-Ofen/ gib ihm zum erſten eine linde Hitz/ biß ſich das Ertz auff den Schirben geroͤſtet hat/ und nicht mehr raucht/ alsdann ſetze das Bley/ ſo viel ſich zur Prob gebuͤrt/ in Schirben hinnach/ thue ihm wieder ſehr heiß/ ſo ſeud ſich das Ertz etwas lieber an/ und in weniger Zeit/ als wann ſichs auff dem Bley abroͤſten ſolle.
Ein ſchneller anſteden
auff Silber Ertz.
Wiewol etliche darfuͤr halten/ daß eine ſolche Prob (da das Ertz erſtlich ohne Bley geroͤſtet wird) falſch und unrecht ſey/ ſo gebe ich doch hiermit dieſen Bericht/ daß ich vielmahls einerley gerieben Ertz auff beyderley Weg probirt habe/ aber in Warheit zu ſagen/ keinen Vnterſcheid gefunden/ allein man hab in acht/ wann das gerieben Ertz alſo roh vor ſich allein auff den Schirben/ in Probir-Ofen zu roͤſten geſetzt wird/ daß es nicht jehlingen in ſehr groſſe Glut oder Hitz komme/ dann von ſolcher Hitz erhebt ſich das klein geriebene Ertz/ und ſteubt auß dem Schirben/ ſonderlich wann die Ertz quertzig ſeynd/ das macht die Proben falſch/ ohne diß weiß ich keinen Mangel/ gehe nur ſonſt fleiſſig mit dem Probirn umb/ ſo wirſtu es recht finden.
Ein andere Weiß roh Ertz zu probiren.
Es haben auch etliche die rohen wilden Ertz zu probiren/ dieſe Weiſe: Sie ſetzen den Probir-Schirben erſtlich in Ofen/ daß er gluͤet/ und alsdann das Bley drein/ und laſſens fuͤr ſich allein zimlich wol ſchlacken/ folgends das abgewogene Ertz/ ſo in ein Papierlein gethan/ auffs verſchlackte Bley hinnach/ ſo zeucht das heiſſe Bley/ und die Bleyſchlacken das Ertz bald zu ſich/ und laͤſts nicht mehr ſehr auffſteigen/ und ſiedet ſich auch ſehr wohl an/ dieſe Meinung laß ich mir auch gefallen/ allein/ daß im eintraͤncken deß Ertzes/ ins heiſſe Bley/ ſonderlich die milten Ertz ſtieben/ und wann der Proben viel mit einander zu machen ſeynd/ bald etwas verſehen/ und die Proben falſch koͤmen werden.
Was das Bleyglaß im probiren nuͤtzt.
So nun einer ſolcher Ertz Art und Eigenſchafft weiß/ welche ſich nicht gern anſieden laſſen/ ſondern auff dem Bley ligen/ und nicht gern ſchlacken woͤllen/ als da ſeynd die Kreiden Geſtein/ die grobe rohe Blend/ Mißpickel/ auch die milden und friſchen Kieß und Waſſer Kieß/ die ſol man alsbald wann ſie eingewogen ſeynd/ mit dem Fluß oder Bleyglaß davon oben geſchrieben iſt/ vermengen/ das haͤlt das rohe Ertz/ und laͤſts nicht hoch auffſteigen/ dann es hat Huͤlff vom Bleyglaß/ daß es weiche Schlacken erꝛeicht/ und ſich weich arbeitet/ wohl ſchlackt/ und rein anſeud/ wie dann dergleichen im ſchmeltzen zu ſehen/ da man den ſtrengen Ertzen/ oder die ſich zu ſeiger arbeiten/ einem jeglichen mit ſeinen Zuſaͤtzen auch helffen muß/ daß ſie ſich wohl ſcheiden/ ſonſt bleiben die Schlacken davon/ noch Silber-reich/ und geſchaͤch Schaden.
In S. Jochimsthal brechen Ertz/ die nennt man kuͤpfferige ſpeiſſige Ertz/ wann die einmal angeſotten ſeynd/ ſo gehet das Werck oder Bley auff der Cappelln nit ab/ es wirfft ein Rand auff/ friſt ſehr ein/ und macht die Prob falſch/ ſo man diß an einem Ertz weiß/ ſo ſol das Werck oder Bley/ das von dem erſten anſieden kompt/ und von den ſchlacken geſchlagen iſt/ wieder auff einem Probir ſchirben geſatzt werden/ daß es noch einmal ſchlacke/ davon wird das Bley rein und weiß/ ſolches nennt man das Bley von ſeiner Vnreinigkeit geſeygert/ dann laͤſt mans gleich wie zuvorn auff der Cappelln abgehen.
Von probirung der kupfferigen ſpeiſſigen Ertz.
Es geſchicht auch bißweilen daß die groben ſchweffelichen Kieß/ das Bley auch ſchwartz und ſtreng machen/ daß es auff einer wolgeaͤdenten Cappelln im angehen anfaͤngt zu ſpringen/ dardurch die Proben offtmals falſch werden/ welches doch ſonſt der Vnreinigkeit halben wol darauff abgieng/ und die nicht zu riſſe/ ſolch Bley magſtu noch einmal auff einen neuen ſchirben oder in den vorigen ſetzen/ und wiederumb ſchlacken laſſen/ ſo wirds auch weiß und rein/ gehet dann auff der Cappelln wol ab/ und wird dem halt nichts benommen.
Lenterung der groben ſchweffelichen Kieß nach dem anſieden.
Die Kobelt Ertz belangend/ der ſeynd mancherley/ etliche friſch/ etliche mild/ Schwartz und Grau/ gehen eins theils im Probirn gern ins Bley/ aber ſolch Bley das vom anſieden kommet/ wird von wegen deß Kobelts den es in ſich gezogen/ auch ſchwartz und roh/ alſo daß es hernach die Capelln angreifft und zertreibt Derwegen muß man es nach dem erſten anſieden/ zuvorn auff einem Schirben von ſeiner Wildigkeit ſeigern/ und noch einmal ſchlacken laſſen/ ſo wirds weiß/ und gehet auff der Cappelln rein ab/ man moͤchte auch wol den eingewegnen Kobelt in dem Probir- Schirben ohne Bley in Ofen ſetzen/ und verrauchen laſſen/ wie dann etliche allein eine graue Aſchen/ etliche aber gar verbrennen/ und auff dem Schirben nur ein ſchwartz Korn laſſen/ derſelbigen Aſchen oder zu ruck gelaſſenem Korn/ ſetz ein wenig Bley zu/ ſo gehet es gern darein und auff der Cappelln rein ab/ und findetſich der halt dem andern Probiren gleich.
Kobelt Ertz probirn.
Nota.
Wegen der nechſt vorhergehenden 3. Paragraphorum iſt wohl zu notiren/ wann etwann bey einem oder andern Silber Ertz/ Arſenicum, Antimonium, Kobelt-Schweffel/ oder einige andere rauberiſche wilde Berckarth iſt/ umb welcher verbreñen willen noͤhtig iſt/ das der angeſottene Bley Koͤnig vor dem auffreiben nachmals verſchlacket werden muͤſſe/ ſo muß man denſelben auff der Treibſchirbe ſo lang treiben laſſen/ hiß er nicht allein nicht mehr raucht/ ſondern auch keine Blumen mehr gibt.
Daß aber etliche darfuͤr halten/ wie auch oben gemeld iſt/ wann das Ertz erſtlich alſo rohe auff dem Schirben/ und ohne Bley geroͤſtet wird/ daß das roͤſten dem Silber etwas benehmen/ und es der grobe Schweffel mit ſich verfuͤhren ſolle/ und woͤllens mit etlichen fluͤchtigen rohen Kieſen/ oder dem rohen Schlackſtein/ der darvon kom̃et/ beweiſen/ welche nach ihrem Roͤſten nicht ſo viel Silber geben/ als wann ſie rohe durch den Ofen geſchmeltzt werden/ das gebe ich nach/ und habs ſelbſt alſo befunden.
Dieweil aber das Roͤſten in gemein/ im groſſen Werck/ mit der mennig deß Ertz/ im offnem Feuer geſchicht/ darinn es auch viel Stunden nach einander ligen muß/ dargegen im Probir-Ofen und kleiner Prob/ wenig Ertz zu roͤſten eingeſatzt/ und darzu in einem verdeckten Feuer in kurtzer Zeit geroͤſtet wird/ achte ichs fuͤr gewiß/ daß durchs roͤſten/ ſolchem wenigen Ertz/ im Probir-Ofen am Halt deß Silbers/ nichts entzogen kan werden.
Ob dem Ertz roh im Probirofen geroͤſt etwas am Silber abgehe.
Probatio durch welche man den rechten halt finden kan.
Es moͤchte einer fragen/ ob dann das jetzt braͤuchliche Probiren/ die Ertz mit dem Bley alſo auff dem Schirben anzuſieden/ und auff der Cappelln abgehen zulaſſen/ die rechte weiß ſey/ dardurch derſelbigen halt/ wie viel das Ertz Silber in ſich hab/ gruͤndlich gefunden werden kan?
Dem gebe ich zur Antwort:
Daß es wol das rechte Probirn iſt/ nach welchem man die Schmeltzwerck/ richten und anſtellen kan/ aber der rechte halt/ ſo viel daß Ertz Silber in ſich hat/ wird nicht dardurch gefunden/ ſolches zuerfahren/ thue ihm alſo/ ſetz eine groſſe Cappelln wie zu dem Kupffer auff Silber zu Probirn gebraucht wird/ die wol abgeaͤdent ſey im Probir-Ofen/ und ſechzehen Centner Bley darauff/ laß anfahen zu treiben/ trag alsdann einen Centner deß geriebenen Ertz/ ſo in viel Theil getheilt/ und in kleine Papirlein gethan ſeyn ſol/ nach einander darein/ wann nun ein Theil erſtlich darauff kompt/ ſo wird ſichs auff dem Bley unartig ſtellen/ und ſolches gar bedecken/ das laß dich aber nicht irꝛen/ thue ihm von erſte ein wenig kuͤhl/ und denn heiß/ ſo ſchlackt es bald auff der Cappelln/ und die Schlacken vergehen/ wann ſie nun vergangen ſeyn/ ſo ſetz ein ander Theil vom Ertz auffs Bley/ das wird ſich alſo erzeigen/ wie das erſte/ und bald auff dem Bleyſchlacken/ welche Schlacken auch bald von der Cappelln weg gehen/ ſetz alſo die Theil Ertz alle eintzlich auffs Bley/ ſo gehet es alles auff der Cappelln rein ab/ daß mans derſelbigen nicht viel anders anſicht/ als wann ſonſt ein Werck darauff abgangen waͤr.
Auff dieſe Weiß koͤnnen alle Ertz/ ſie ſeynd fluͤſſig oder ſtreng/ deßgleichen geſchmeltzter Schlackenſtein/ und Kupfferſtein/ probirt werden/ durch welches du dann (wo du das ander braͤuchliche Probirn verſucheſt) einen zimlichen Vnterſcheid finden wirſt/ aber diß Probirn iſt in gemein nicht zugebrauchen/ dieweil die Ertz ohne Schlacken machen/ nicht koͤnnen geſchmeltzt werden/ ſondern von allen Ertzen die man ſchmeltzt Schlacken werden muͤſſen/ die nicht gar ohne Silber bleiben/ derwegen iſt das gemeine braͤuchliche Probirn/ mit dem anſieden auff dem Schirben/ davon auch Schlacken werden/ die da ſo gar ohne Silber nicht ſeyn koͤnnen/ umb deß ſchmeltzen willen/ m beſten zu gebrauchen/ hab allein von dieſem Probiren Meldung thun můſſen/ damit zu beweiſen/ daß man durch daſſelbig in einem jeden Ertz/ den rechten voͤlligen halt/ ſo viel Silbers darinnen iſt/ vollkoͤmmlicher finden kan/ als in dem andern gemeinen Ertz probiren.
Es haben auch vor Jahren etliche fuͤrnehme Probirer/ die Ertz/ welche ſie auff Silber probiren woͤllen/ nach dem Centner Gewicht abgewaͤgen/ mit dem Bleyglaß vermengt/ und in einen Tiegel gethan/ mit Saltz bedeckt/ und fuͤr dem Geblaͤß/ zu einem Koͤnig geſchmeltzt/ nachmals wann der Tiegel kalt worden/ den Bleykoͤnig herauß geſchlagen/ und ſambt den Schlacken/ auff einen Probir-Schirben im Probir-Ofen vollend rein ſchlacken laſſen/ dieſe Art iſt gar nichts werth/ ſonderlich wañ viel Ertz-Proben gemacht ſollen werden/ dieſelbigen Probirer habens gleichwol erkannt/ und ſolch ihr probirn den unſerigen nach gerichtet.
Mit Bleyglaßzu probiren.
Hierneben muß ich auch melden/ wann ein Probirer taͤglich gar viel zu probirn hat/ dem ohne Zweiffel/ ſtrenge hartfluͤſſige/ deßgleichen milde weichfluͤſſige Ertz untereinander zuhanden kommen muͤſſen/ iſt derſelbige nun wol geuͤbt/ ſo erkennet er auß vieler und taͤglicher uͤbung/ wie ſich ein jedes Ertz im probirn erzeigt/ darumb wann er die Ertz zum probirn zugerichet hat/ ſo muß er von wegen der mennig der Ertz/ auch einen groͤſſern Probir-Ofen haben/ damit er etliche Proben miteinander einſetzen/ und ſein probirn deſto ehe verrichten moͤge/ und ſoll dieſen Brauch und Ordnung halten/ gleichwie er die Proben (der ſeynd nun achte/ neune oder mehr) in Ofen ſetzen wil/ alſo ſetz er die in Ordnung auff den Tiſch/ darauff die Ertz-Proben zugerichtet werden/ der Geſtalt/ daß allweg die hartflůſſigen Ertz-Proben zu hinderſt in Ofen/ und die weichflůſſigen vorn an zuſtehen kommen/ welche ſich dann ehe anſieden/ und auch unverhindert der andern/ die laͤnger im Feuer ſtehen muͤſſen/ ehe ſie herauß gegoſſen koͤnnen werden/ zu ſolchem außgieſſen ſolſtu ein ſtarck eiſern Blech haben/ mit ſo viel Gruͤblein/ als du pflegſt auffs meiſte einmal einzuſetzen/ und herauß zu gieſſen/ damit kompt im außgieſſen/ ein jedes angeſotten Ertz in ſeine Gruͤblein/ und kanſt nicht wol irꝛ werden.
Ob es ſich aber begeb/ daß du von wegen groſſer mennig der Ertz-Proben/ mehr als einen Probir-Ofen brauchen můſt/ ſo kanſtu die hartfluͤſſigen Ertz zuſammen in einen Ofen/ und die weichflůſſigen in den andern ordnen/ ſonſt muſtu mit einer Prob auff die andere verziehen und warten/ dardurch du verhindert wuͤrdeſt.
Wann viel Ertz zu proren ſeyn.
Diß Probirn iſt auff dem Kuttenberg/ von wegen deß groſſen Ertzkauffs/ in gemeiner uͤbung/ alſo daß daſelbſt alle und jede Woch/ uͤber zwey hundert Ertz-Proben probiert/ und der Halt auffs Quintlein angegeben werden muß.
Es geſchicht aber das probirn auffs Quintlein/ gleich wie mit andern Ertz-Proben/ davon oben nach der laͤng gemeldet iſt/ allein darauff gib Achtung/ daß du alsdann nicht zu ein klein Probir-Gewicht braucheſt/ und eine gute ſchnelle Probir-Wag habeſt/ auff der du ein Quintlein oder den vierdten Theil eines Loths wol erkennen kanſt.
Biſtu nun mit dem Probirn im Feuer recht umgangen/ ſo magſtu ohne Scheu/ ſo viel du Loth oder Qintl in der Prob dem Gewicht nach findeſt/ fuͤr den rechten Halt wol angeben.
Auffs quintle probiren.
Ferners iſt zu mercken/ wann du mit deiner Prob fertig biſt/ und die kleinen Probir-Koͤrnlein auffziehen wilt/ daß du deine Probir-Wag/ in einem mit Glaß vermachten Probir-Gehaͤuß habeſt/ damit dieſelbe fuͤr dem Staub und Wind bewahrt ſey/ alsdann lege in die eine Wagſchale/ das Koͤrnlein Silber/ in die andere das Bley Koͤrnlein/ wie klein daß auch ſey/ und ſo viel von deinem Probir-Gewicht darzu/ daß es gegen dem Koͤrnlein/ ſo im andern Schaͤlligen ligen ſol/ gerade und recht innen ſtehe/ wann das geſchehen/ ſo wechſel die eingeſetzten Eich Schaͤllgen in in der Probir-Wag umb/ und ſihe ob auch wiederumb das Prob-Koͤrnlein und Gewicht gerad inne ſtehet/ und die Wag von wegen ihrer groſſen Schnelligkeit nicht trahir/ oder auff eine Seiten ſchlag/ wird nun die Prob auff einer Seiten wie auff der andern/ gegen dem Gewicht recht befunden/ ſo mag der Halt fuͤr gewiß angegeben und geurtheilt werden.
Auffzichūg deß Prorirkorns.
Was gar reiche Silber Ertz ſeyn/ die koͤnnen auch mit dem Fluß (von Salpeter und Weinſtein gemacht/ wie hernach folgen wird) vermengt/ in einen Tiegel gethan/ und mit Saltz bedeckt/ fuͤr dem Geblaͤß/ gleich einem Kupffer Ertz angeſotten werden/ ſo ſetzt ſich ein Silber Koͤnig unten im Tiegel/ der dann von wegen anderer eingeleibten Metal oder Ertz/ nicht gar rein oder ſchmeidig ſeyn wird/ denn magſtu auff einem Schirben vollend ſchmeidig treiben/ und auff dieſe Weiß iſt daß Silber gar leichtlich herauß zu bringen/ aber der rechte Halt iſts nicht/ dann die Schlacken behalten noch etwas am Silber bey ſich/ ſo wird auch das darauß gebrachte Korn/ vom treiben auffm Schirben nicht gar fein/ es werde dann mit Fleiß auff der Cappelln rein gemacht.
Wie man die armen und geringen Ertze/ auff Silber probiren ſol.
Reiche Ertz mit dem Fluß anzuſieden.
DIe armen unreinen Silber Ertze/ die in einem Geſtein oder Gebirg eingeſprengt ſtehen/ und ſich gleichwol im Waſſer darvon ſcheiden laſſen/ die Probir alſo/ reib oder ſtoſſe ſie in einem eiſſern Moͤrſcher gar zu Mehl/ mengs wol untereinander/ wiege nach deinem Probir-Gewicht 20. Centner darvon ab/ thue es in einen glatten ſicher Trog/ und zeug es mit Waſſer zu reinem Schlich/ denſelben Schlich wieg alſo naß/ ſo findeſtu wie viel die 20. Centner Ertz in gemein reinen Schlich geben/ wieg davon wieder einen Centner alſo naß ein (dann die Schlich ſo in Buchwercken rein gemacht/ auch alſo naß gewegen werden) probir den auff Silber/ wie du oben gelehret biſt.
Nach ſolcher Prob kanſtu deine Rechnung machen/ ob du im auffbereiten der Felſen oder geringen Ertze/ der Vnkoſtung halber/ beſtehen kanſt/ und ſolche Prob hat manchen Berckmann fuͤr groſſen Schaden behuͤtet.
Truͤbe Waſſer-Quell auff Silber zu probiren.
BIßweilen begibt ſichs/ daß von reichen milden Silber-Gaͤngen auß den Gebirgen/ ein ſchwartzlicht oder gelblicht truͤb Waſſer quillet/ welches offtmals pflegt Silber zu halten/ das probir alſo: Nimb deß Waſſers einen Topff voll/ ſeud das ein/ daß ſich ein Schlam darinnen ſetzt/ den wieg ein und thue ihm ferner/ wie einem andern Silber-Ertz/ ſo findeſtu was es haͤlt.
Wie man ein recht Bleykorn/ das man in der Prob pfleget abzuziehen/ machen ſoll.
EInem jeglichen Probirer iſt von noͤhten/ daß er deß Bleykorns gute Acht habe/ und von dem Bley/ davon er taͤglich probirt/ mehr als ein Bleykorn mache/ damit er deß gewiß ſey/ dann es hat faſt alles Bley Silber bey ſich/ und obwohl das Villacher Bley darfuͤr gehalten wird/ als ſey es das beſte und reineſte/ das zum probiren wohl dient/ wie es dann auch iſt/ ſo findet man doch wenig darunter/ das gar ohne Silber waͤre.
Villacher Bley iſt nicht ohne Silber.
So iſt auch nichts darauff zu gruͤnden/ daß etliche ungeuͤbte Probirer/ von dem Probir-Bley nur 4. Center auff der Cappelln abgehen laſſen/ und ſo ſie kein Silber darinnen finden/ meinen daß darumb das Bley nichts halten ſoll/ ſondern man ſoll ſo viel Bley auff eine gute Cappelln ſetzen und abgehen laſſen/ ſo viel man zu einer jeden Prob braucht/ und derſelben mehr dann eine Schwere abgehen laſſen/ wo alsdann in dieſem allem nichts gefunden wird/ dann mag man urtheilen das Bley halte kein Silber/ und iſt dennoch auch nicht gar darauff zu trauen/ derohalben ein Probirer ſein Bley offtmahls wiederumb probiren ſolle/ damit/ ob ein Stuͤck an einem Ort/ dem andern nicht gleich waͤre (wie dann der Bleyſtůck keines auff einmahl in der Huͤtten da mans macht/ gegoſſen wird) daß er dannoch ſeines Bleykorns/ daran dann viel gelegen/ gewiß ſeyn kan/ dann wird ſich befinden/ daß auch das Villacher Bley/ wann die gantze Bleyſchwer probirt wird/ ein Koͤrnlein Silber hinder ihm auff der Cappelln laͤſt/ welches/ wie obgemeldet/ wie klein es auch ſey/ zu dem Probir-Gewicht in die Wag gelegt/ und von dem andern Korn/ das vom probiren kompt/ abgezogen werden ſoll.
Ferner halten etliche Probirer darfuͤr/ wann man dem Bley ein wenig Kupffer/ das gar kein Silber haͤlt/ zuſetzt/ und auff der Cappelln abgehen laͤſt/ daß ſich das Bleykorn deſto beſſer finde/ das iſt wohl an dem/ wann man ein Kupffer auff Silber probiren wil/ daß man das Bleykorn alſo macht/ aber zu den Ertz-Proben und andern Sachen/ die nicht Kupfferig ſeynd/ ſoll ein ſolch Bleykorn nicht gebraucht werden.
Bleykorn mit Zuſatz Kupffers.
Ein ander Art Bleykorn zu machen.
Weil auch alle Ertz-Proben im probiren Schlacken geben/ welche ſehr Bleyreich ſeynd/ und gleichwol etwas am Silber in ſich ziehen/ iſt etlicher Meinung/ daß man die Bleyſchwere nehmen/ und erſtlich einen Centner Tauben Berg/ oder einen ſchlechten Laim/ der kein Silber haͤlt/ darmit anſieden ſoll/ daß darvon Schlacken werden/ gleich wie in den Ertz-Proben geſchicht/ ſo ziehen die Schlacken ihr Theil vom Bleykorn in ſich/ welches alsdann auff die Ertz-Proben fuͤr das rechte Bleykorn zu gebrauchen ſeyn ſoll/ ich achte aber weil das Probir-Bley ſonſt arm iſt/ ſo werde der Vnterſchied hierinn nicht groß ſeyn koͤnnen/ doch ſtehets zu eines jeden Gefallen zu gebrauchen.
Nota.
Daß alle Ertze im anſieden auff der Treib-Scherbe Schlacken geben/ iſt wahr/ in gleichem/ daß ſolche Schlacken auch etwas Bley in ſich ziehen/ ſo darauß erſcheinet/ wann man die Schlacken ſtoͤſt/ und mit dem ſchwartzen Fluß ſchmeltzt/ ſo ſetzt ſich ein Bleykoͤnig/ man hat aber auch die Schlacken auff einer Cappell abgehen laſſen/ aber kein Silber darinn gefunden/ iſt alſo das anſieden der Bley Schweren mit Tauben Berg nicht noͤhtig.
Wie man einen Schlackſtein oder Kupfferſtein außſchlagen/ und auff Silber probiren ſoll/ und was der Schlackſtein ſey.
DEr Schlackſtein/ wie es die Philoſophen darfuͤr halten/ ſoll von dem Schweffel und Arſenico mit einer ſubtilen Terra vermiſcht/ herkommen/ der im ſchmeltzen ſich von den Schlacken ſcheide/ Kupffer und Silber in ſich ziehe/ und behalte/ beweiſen ſolches auß dem/ daß ſich der Schweffel anfaͤnglich/ mit einer linden Hitz weg roͤſtet/ und der Arſenicum mit einer ſtarcken Hitz ſich auff ſublimir, die Terra aber/ in welcher das Silber und Kupffer iſt/ ſitzen bleib/ die alsdañ leichtlich zu Schlacken zu bringen/ und das Metall darvon zu ſcheiden ſey/ welches ſonſt nicht geſchehen koͤnte/ wann der Schweffel und Arſenicum noch darbey waͤre.
Auß dieſer Opinion iſt abzunehmen/ wann man auß dem Schlacken-Stein das Silber und Kupffer bringen wil/ ſo kans durch keinen andern Weg geſchehen/ dann daß man den Schweffel und Arſenicum erſtlich darvon abſcheide/ das geſchicht durchs roͤſten/ wie ſolches im groſſen Werck/ auff den Schmeltz-Hůtten zu ſehen iſt/ dergeſtalt/ daß man dem Schlackſtein Anfangs eine linde Hitz/ und nicht ein ſtarckes Feuer gebe/ ſo faͤllt die Kaͤlt bald wieder darauff/ und erhebt den fluͤchtigen Schweffel (welcher die Kaͤlt fleucht/ und die Hitz liebet) daß er leichtlich darvon weichet/ der ſonſt in der ſtarcken Hitz darbey/ und fuͤr und fuͤr Schlackſtein blieb/ und dañ ſo leichtlich nit davon gebracht koͤnt werden/ Nun thuts eine linde Hitz allein auch nicht/ darumb ſoll man das Feuer im Roͤſten je laͤnger je baß ſtaͤrcken/ und dann zu letzt/ wañ der Schweffel vom Schlackſtein ſich faſt weg geroͤſtet hat/ mit einem ſtarcken Feuer den ůbrigen Schweffel und Arſenicum folgend darvon brennen/ und ob gleich der Roſt davon flieſſen wůrde/ ſo iſts ihm doch nicht ſchaͤdlich:
Diß ſchreibe ich hiermit/ daß man ſehe/ daß die Naturkuͤndiger auch den Sachen fleiſſig nachgedacht haben/ und das Roͤſten daher ſeinen Vrſprung genommen.
Wann nun der rohe Schlacken/ oder Kupfferſtein auß dem Herd geriſſen/ und die Scheiben auff einander geſetzt ſeynd/ und wilt denſelbigen auff Silber probiren/ ſo ſchlag von einer jeden Scheiben ein Stuͤfflein/ nicht gar mitten/ und nicht gar am Ort herauſſer/ welches die beſte Mittel/ Prob gibet/ dann das Silber tritt der Kaͤlt uñ dem Geſtub nach/ und werden die Steinſcheiben an Oertern reicher befunden/ als mitten in den Scheiben/ dieſelben außgeſchlagene Stuͤfflein/ puch alle untereinander/ vermeng die wol/ und nimm eine Prob davon/ ſo wird die Prob kleiner/ das nennt man die Prob verjungt/ dieſelbe reib folgend gar klein/ und wieg davon einen Centen deines Probier-Gewichts ab/ und probier ſolchen Stein/ gleich wie du oben von den ſtrengen Ertzen bericht biſt/ ſetz ihm ſein gebůhrlich Bley alsbald zu/ und laß ſichs zum erſten auff demſelbigen abroͤſten:
Letzlich thue ihm warm/ damit ſich die Prob rein anſeudt:
Dieweil aber an dieſer Prob viel gelegen iſt/ ſo nimb ſechzehen ſchweren Bley dazu/ damit die Prob Bleyes genug hab/ dann es iſt beſſer/ zu einer ſolchen Prob zwo ſchweren Bley zu viel/ dann eine zu wenig genommen.
Welcher geſtalt die Scheiben außzuſchlagen.
Nota.
Zu mehrer Erlaͤuterung dieſes Capitels vom Schlack- oder Kupfferſtein/ iſt zu notiren/ wann man ein geroͤſtet Kupffer-Ertz das erſte mahl ins Groſſe ſchmeltzt/ ſo gibts ein Kupfferſtein/ und auch Schlacken:
Dieſe Schlacken werden offtermals auff einer oder anderer Schmeltzhuͤtten hingeworffen/ in Meynung daß weder Kupffer oder Silber in denſelben ſtecke/ andere verſtaͤndige Schmeltzer oder Huͤtten-Verwaltere klauben die beſte Schlacken auß/ nemlich ſie werffen die ſchwartzen und glatten Schlacken hinweg/ dann ſelbige rein ſind/ die rothen und blauichten Schlacken aber/ ob ſie gleich in etwas glatt ſind/ leſen ſie doch mit den rauen und loͤcherichten auß/ dann ſelbige gemeiniglich dahero noch Silber und Kupffer in ſich verborgen haben/ dieweil das Kupffer-Ertz in den groſſen Roͤſt-Ofen nicht recht außgerōſtet wird/ und alſo noch Arſenicum und Schwefel darbey verbleibt/ und das Silber und Kupffer in ſich haͤlt/ ſchmeltzt man demnach dieſe außgeleſene Schlacken abermahl/ ſo bekombt man nochmahls Stein/ welcher der Schlackenſtein genennet wird/ weil er auß den Schlacken kombt/ hingegen wird der jenige Stein/ ſo auß dem erſten und Ertz-Schmeltzen kombt/ wie hieroben im Eingang dieſes Notati erwehnet iſt/ der Kupffer Stein genandt/ dieſer Stein er ſey Schlacken oder Kupffer-Stein kom̃t daher/ wann das Kupffer-Ertz geroͤſtet wird/ ſo wird der Schwefel und Arſenicum gleichwohl nicht gar davon weg geroͤſtet/ ſondern bleibt in dem geroͤſteten Kupffer-Ertz noch zimlich viel mit einer ſubtilen Erde vermiſcht/ ſo man nun das geroͤſtete Kupffer-Ertz das erſtemahl ſchmeltzt/ ſo nimt die gedachte Erde das meiſte Silber und Kupffer in ſich/ ſcheidet ſich von den Schlacken/ und wird mit dem Schwefel und Arſenico zu einem unreinen Metalliſchen Corpore, ſo auffden Schmeltzhuͤtten ein Kupfferſtein genant wird/ in den Schlacken aber/ ſo auß dem erſten Schmeltzen kommen/ bleibt auch noch/ wie droben erwehnt/ etwas Silber und Kupffer ſtecken/ ſonderlich in den rothen/ blaulichten und rauen Schlacken/ welche im abermahligen Schmeltzen gleichfalls ein unreines metalliſches Corpus geben/ und der Schlackenſtein iſt/ beyde Kupffer- und Schlackenſteiue werden auff den Huͤtten auch per gradus geroͤſtet/ damit der Schwefel und Arſenicum davon kommen/ hernach wiederumb geſchmoltzen/ ſo gibts ſchwartz Kupffer/ ſo hernach auff dem Gahrherd zu Gahr-Kupffer gemacht wird.
Das Hartwerg und Kupfferlaͤch auff Silber zu probirn.
Hartwerck zweyerley.
DAs duͤrre und feiſte Hartwerg und Kupffer-Laͤch/ das mann in etlichen Schmeltzen/ als ſonderlich auff Kuttenberg/ zu einem Zuſatz braucht/ die ſilberigen Ertz mit dem Zuſchlack deß Bleyes darein zu arbeiten/ und ſolche Zuſaͤtz kupfferreich zu machen/ damit man friſche Stuͤck gieſſen/ und die ſilbern davon ſeygern kan/ darauff dann gegen dem gemeinen Seygern/ ein ſonderliche Rechnung und Verſtand gehoͤrt/ ſolches duͤrꝛ und feiſt Hartwerck/ ſoll auff Silber probirt werden/ gleich einem bleyigen ſchwartzen Kupffer/ das dann faſt ein Ding iſt/ davon bald hernach Bericht folgen wird.
Geſchmeltzte Speiß zu probirn/ auch was die ſey.
DIe Speiß die ſich an etlichen Orten/ uñ ſonderlich in S.
Joachimsthal/ im Schmeltzen findet/ vermeynen die Philoſophen/ daß ſie auch von einem Arſenico und Schweffel/ mit einer ſubtilen Terra vermiſcht/ herkomme/ und ſich vom Schlacken/ gleich dem rohen Schlackſtein abſcheidet/ allein in der Speiß/ gegen dem Schlackſtein ſey der Vnterſcheid/ gleich wie der Schweffel den Arſenicum, wie vorgemeldt/ uͤbertrifft/ alſo in der Speiß uͤbertreffe das Arſenicum den Schweffel: Derhalben iſt die Speiß weiſſer dann der Schlackſtein/ und gehet derſelben im Roͤſten/ weder im ſtarckem noch lindem Feuer etwas viel ab/ laͤſt ſich auch mit keinem Bley uͤberwaͤltigen/ ſondern findet ſich allwegen wieder/ ob ſie gleich etwas davon abnimbt/ ſo iſt es doch nicht viel:
Allein das ſoll man gleichwohl bericht ſeyn/ wann man die Speiß im kieſigen Bley-Ertz ſchmeltzen/ gemach eintheilt/ und nicht zu viel thut/ und dann die Schichten mit Eiſen- Schlacken ſetzt/ und auff die Goßlariſche Art unter das leichte Geſtub ſchmeltzet/ ſo verlaͤſt ſich die Speiß/ und findet ſich keine wieder/ und das Silber kombt ins Bley/ das macht das Spießglaß im Bley-Ertz/ und der rohe Schweffel im Kieß/ welche zugleich dem Arſenico zu wider ſeynd.
Der Speiß das Silber zu nehmen.
Wann man aber ſolche Speiß auff Silber probirn will/ ſoltu dieſelbige klein reiben und abwegen/ und mit ſo viel Bleys/ als ein Schlackſtein Prob bedarff/ in einem Schirben in Probir-Ofen ſetzen/ ſo wird ſich im Anſieden ein groß Kornſpeiß finden/ welches im Bley herumb ſchwimmet/ und davon nicht verzehret wird.
Diß Kornpflegen etliche Probirer mit der Klufft auß dem Bley zu heben: Wiewohl ſich nun das Silber auß der Speiß in das Bley ſeygert/ ſo kans doch nicht fehlen/ es behaͤlt ſolch Korn noch etwas am Silber bey ſich:
Damit man aber den voͤlligen Halt darinnen finde/ und das Korn-Speiß nicht herauß heben darff/ ſo ſetze der Speiß auffm Schirben Eifenfeilig/ das kein Silber haͤlt/ zu/ ſo verzehrt ſich die Speiß gantz und gar/ und wird zu Schlacken.
Wie man ein Geſchmeltzt ſchwartz Kupffer außſchlagen und den Probzain gieſſen ſoll.
DEr ſchwartzen Kupffer ſeynd mancherley/ eines theils gar gut/ eines theils aber unrein und ungeſchlacht/ als Eyſenſchuͤſſig/ Bleyig/ Speiſſig/ und auch Zienig/ Dann/ nach dem das Kupffer-Ertz/ bey einem andern Metalliſchen Ertz bricht/ oder derſelbigen eins in das Kupffer-Ertz eingeſprengt ſtehet/ darnach kombt auch daſſelbe Metall ins Kupffer/ und wird aͤrger darvon.
Vnterſcheid der ſchwartzen Kupffer.
So du nun ein ſolch ſchwartz Kupffer außſchlagen/ und einen Probirzain davon gieſſen wilt/ ſoſoltu von denen Scheiben/ die auff einmahl von einem Roſt zu Kupffer gemacht worden ſeyn/ von allen und einer jeden inſonderheit/ oben und unten/ nicht gar mitten/ auch nicht gar am Ort/ ein Stuͤcklein außſchlagen/ doch nach Groͤß und Proportion der Scheiben/ und hierinn die Fuͤrſichtigkeit brauchen/ daß du nicht von einer kleinen Scheiben viel/ und von einer groſſen wenig außſchlageſt/ dañ die Scheiben ſeynd ungleichs Halts am Silber/ daß leichtlich eine Prob dardurch falſch und ungerecht gemacht werden kan.
Schwartze Kupffer außzuſchla gen.
So nun die Scheiben alle außgeſchlagen ſeynd/ ſo thue die Außſchlaͤg alle in einen neuen Tiegel/ ſchmeltz die fuͤr einem Geblaͤß ſchnell zuſammen/ und wann das Kupffer gefloſſen/ und anfaͤhet zu treiben/ ſo růhr es mit einem duͤrren Span im Tiegel wohl umb/ und laß es noch ein wenig ſtehen/ dann hab einen reinen Inguß/ der mit Vnſchlet geſchmiert und warm gemacht ſey/ darein geuß das Kupffer/ alles auff einmahl/ daß nichts im Tiegel bleib/ du ſolt aber den Inguß gleich ſetzen/ damit der Kupfferzain nicht an einem Orth dick/ und am andern duͤnn falle:
Dann das iſt gewiß/ wohin das Kupffer einen Schuß hat/ und der Zain dicker wird/ an demſelben Ort iſt der Zain am Silber reicher/ ſonderlich in reichen Kupffern.
Du magſt auch den gegoſſenen Zain/ wo das Kupffer nicht bleyig oder zienig geweſen/ in einem Waſſer ableſchen/ und mit einem harten Kohln das fette Vnßlet darvon ſcheuern/ und den Zain rein machen.
Die bleyigen und zinigen Kupfferzain aber/ ſoll man in dem Inguß laſſen kalt werden/ damit das Bley nicht herauß ſproſſe/ alſo iſt der Probzain gegofſen/ den pflegt man mitten in zwey Stuͤck zu ſchroten/ alſo daß man nur auff den halben Theil hinein/ und nicht gar abſchrotte/ und dann uͤber den Zain mit dem Meiſſel einen Zwerch-Hieb thue/ darnach erſt vollend entzwey ſchlage/ ſo ſihet man im Bruch deß Kupffers Guͤte/ und wie der Zain an einander geſtanden iſt/ davon wird dem Kaͤuffer der eine/ und dem Verkauffer der ander Theil gegeben/ damit wann in der Prob einige Irrung ſich zutruͤge/ daß man alsdann den Zain beyzeiten noch einmahl probirn koͤnne.
Probzain zu gieſſen.
Nota.
Die Urſach deß ſchnell Zuſammenſchmeltzen der Außſchlaͤge iſt dieſe/ wann es lang im Feuer ſteht/ ſo verzehrt ſich etwas vom Kupffer/ und geht im Rauch hinweg/ das Umbruͤhren mit einem doͤrren Spahn im Tiegel iſt deß wegen noͤthig/ daß das Silber und Kupffer wohl untereinander komme/ und jenes ſich nicht ſetze/ deßwegen muß mans ſo bald nach dem Umbruͤhren außgieſſen/ man muß aber doch ehe mans auß ein wenig Kohl-Staub darauff werffen/ ſo bekomt das Kupffer keine Haut/ ſondern treibt ſchon unterm Kohl-Staub/ und geuſt ſich ſchon auß/ wann man einen Zaͤhn entzwey bricht/ und man ſihet/ daß es im Bruch ſehr loͤcherig iſt/ ſo iſt das Kupffer nicht gut/ ſo es aber zimlich dicht/ ſo iſt es gut Kupffer.
Underſcheid deß Probirzains.
Es iſt auch zu wiſſen/ wann man das Kupffer zu lang im Tiegel treiben laͤſt/ ſo nimbt es ab/ und wird reicher am Halt/ das iſt am Zain wohl zu ſehen/ Nemlichen wird er zu heiß gegoſſen/ ſo iſt er an etlichen Orten voller kleiner Loͤcher/ gleich als wann er ergeeſen waͤre: Iſt er aber zu kalt gegoſſen/ das iſt/ ſo er nicht fein durch auß glat/ ſondern rumpffig/ knoͤllig/ oder runtzlet iſt/ ſo wird er am Halt auch nicht gleich gefunden:
So diß alſo im Gieſſen verſehen/ ſoll derſelbige Zain gar weg gethan/ und die Kupfferſcheiben von neuen außgeſchlagen/ und ein ander Zain gegoſſen werden/ ſo findt ſich die rechte Prob und Halt/ dann ſo man den vorigen wiederumb noch einmahl gieſſen ſolt/ můſte derſelbig/ wie vorhin im Tiegel getrieben werden/ dardurch dann das Kupffer noch mehr abnehmen/ der Halt ſich verreichern/ und die Prob falſch werden wuͤrde.
Probirung deß Zains.
So du nun ſolchen gegoſſenen Kupffer-Zain auff Silber probirn wilt/ ſo ſchrot mit eim Meiſſel am Ort/ deß Zains/ ein Stuͤcklein herab/ das thue hinweg/ und ſchrot dann noch eins ab/ daſſelbige ſchlag mit eim reinen Hammer auff eim Amboß duͤnn/ oder ſo es ſproͤdt iſt/ zu kleinen Stuͤcklein/ damit du davon einwegen und probiren kanſt/ wieg von ſolchen zween gleiche Centen ein/ thue jeglichen in ein ſonderlichs Pappirle/ alſo daß es darinne zertheilt breyt/ und nicht beyſammen uͤber eim Hauffen lige/ ſetz nachmahls zwo groſſe darzu gemachte und wohl abgeaͤdente oder abgewaͤrmte Cappeln in Probir-Ofen/ fein gleich mitten unter die Muffel/ und auff jede 16. Centen oder Schweren guten reines Bleys:
Doch ehe ſolches geſchicht/ blaß mit einem Kupffer-Rohr den Ofen und Cappeln ſauber auß/ damit keine Aſchen darinn ligen bleib/ thu ihm dann erſtlich warm/ daß es anfacht zu gehen/ und ſo das Bley auff der Cappeln gehet/ und nicht hupffet/ ſo ſetz das abgewegene Kupffer darauff/ thue ihm abermahls warm/ biß es beginnt friſch zu gehen/ folgend mach das ober Mundloch deß Probir-Ofens auff/ und das unter zu/ deck auch den Ofen mit eim Deckel/ doch nicht gar zu/ ſondern daß er oben eines guten Daumen breit/ oder wie es die Nothdurfft erfordert/ offen bleib:
Darnach ſetz hinden und auff den Seiten der Muffel/ die kleinen thaͤnern Inſtrumentlein fuͤr/ ſo faͤcht das Kupffer bald an zu gehen/ das laß alſo in gebuͤhrender Kaͤlt gehen-dann das Kupffer kan unter den andern Metalln auff Silber zu probirn/ die meiſte Kaͤlt erleiden.
So es dann ein Weil kalt gangen iſt/ ſo leg vor das ober Mundloch ein wenig gluͤende Kohlen/ die nicht ſpratzen/ oder ſo du in dem eiſern von Harniſchblech gemachten Ofen/ oben mit K bezeichnet/ probireſt/ ſo ruͤck fuͤr das ober Mundloch/ das durchloͤcherte Fuͤrſchůblein/ und regier das Feuer durch ſolch Fuͤrlegen der Kohln/ der Fuͤrſchůble oder Fortruͤckung deß obern Deckels/ damit die Prob je langer je waͤrmer gehe/ biß letzlich ſo heb den Deckel gar vom Probir-Ofen ab/ und laß das Korn-Silber friſch blicken.
Nota.
Kupffer iſt vor ſich ſehr hitzig/ derwegen muß mans kalt laſſen abgehen/ ſonſten verfuͤhret das Kupffer etwas vom Silber/ Silber aber iſt nicht ſo hitzig/ derowegen muß man daſſelbe heiſſer laſſen abgehen.
Dieſem allem nach ſagt der Author allhier ſehr wohl/ daß man dieſe Kupffer-Probe anfangs muͤſſe laſſen kalt abgehen/ und allgemachſam heiſſer/ dann je weniger deß Kupffers wird/ je mehr Hitzen das Silber haben muß.
Dann es iſt an der Erkaͤntnuß und Regierung deß Feuers/ in der Kupffer-Prob/ die fuͤr ein Meiſter-Prob geacht/ und von mir auch dafůr gehalten wird/ gar viel gelegen/ auß Vrſach/ daß man zur ſelbigen/ wo man die anders rechtſchaffen machen will/ Hitz und Kaͤlt zu geben und zu nehmen wiſſen muß: Wo auch das nicht iſt/ und man thut der Prob zu heiß/ wird in zimlichen reichen Kupffern/ in eim Centen umb ein Loth Silbers/ oder etwas mehr/ weniger als ſonſt/ und der Halt umb ſo viel aͤrmer befunden.
Weil aber ſolche Erkaͤntnuß und Regierung deß Feuers nicht wol zu beſchreiben/ und nur auß groſſer Vbung erkuͤndigt muß werden/ ſo hab ichs darbey auch wenden laſſen:
Allein deß woͤlle man bericht ſeyn/ gehet die Prob auff der Cappelln hoch und hell/ ſo gehet ſie heiß/ gehet ſie aber flach und dunckel/ ſo gehet ſie kalt.
Darumb ſoll in den Kupffer-Proben durch die gantze Prob auß/ das Mittel gehalten werden/ ſo wird man den gewiſſen Halt finden.
Vnd wiewol ungeuͤbte Probirer/ die ſelbſt viel von ihrem Probiren halten/ ſolche Erkaͤntnuß deß Feuers verachten/ ſo iſts doch einmal gewiß/ gleich wie die Kupffer auff Silber/ durch ſolch Mittel recht probirt/ alſo muß es auch mit allen andern kuͤpfferigen Muͤntz-Proben gehalten werden/ und wer dieſer Kupffer-Proben und ihrer Regierung im Feuer wol bericht iſt/ dem wird an dem andern/ wie jetzt gemelt/ auch nichts mangeln.
Regierung deß Feuers.
Auffziehũg der Probir- Koͤrner.
So nun die Koͤrner ſolcher zwo Proben/ friſch und rein geblickt haben/ ſo hebe die Cappelln auß dem Ofen/ und ſtich die Koͤrner/ weil die Cappelln noch warm ſeyn/ ab/ ſo gehen ſie rein von der Claͤr/ und bringen die Cappeln/ ſo die Proben vorgehoͤrter Lehr nach/ in rechter Hitz und Kaͤlt abgangen ſeyn/ ihr ſubtile gelbe Glet/ die darauff waͤchſt/ allweg mit ſich:
Seyn ſie aber zu heiß abgangẽ/ ſo findet ſich keine Glet/ und iſt derſelbigen Prob nicht wol zu trauen.
Wann die zwey Probir-Koͤrner auff der Probir-Wag im Auffziehen in gleicher Schweren ſeynd/ ſo iſts ein Zeichen/ daß die Proben recht gemacht ſeyn:
Seynd ſie aber ungleich/ ob ſchon die Proben mit moͤglichſtem Fleiß gemacht waͤren worden/ ſo iſt doch nichts gewiß darauff zu gruͤnden/ und alsdann ſicherer/ daß ſolche noch einmahl von neuem gemacht werden.
Vergiß aber nicht/ wann du die Proben gegen deinem Probir-Gewicht auffziehen wilt/ daß du das Bleykoͤrnlein/ deines Probier-Bleys/ in das Schaͤlligen zu dem Gewicht legeſt/ wie klein auch das ſey/ und ſolches von den Probirkoͤrnlein abzieheſt.
Nota.
Was der Autor in vorgeſetztem Paragraho von den Kupffer-Proben ſchreibt/ iſt auch von den Silber-Proben zu verſtehen.
Ein andere Art/ Kupffer auf Silber zu probiren.
Man moͤcht auch wol das eingewegene Kupffer/ erſtlich auff die Cappelln ſetzen/ darauff wol erglůen laſſen/ nachmahls auch das zugehoͤrige Bley/ das waͤre dann gleich ſo viel/ allein daß die Cappelln gar wol abgewaͤrmet ſeyn ſollen/ ſonſt pflegt das Bley darauff zu hupffen/ und wird die Prob falſch/ welches dann auf vorigen Weg nicht geſchehen kan/ dann wann gleich das Bley/ ſo es erſtlich auff die Cappelln geſetzt/ fuͤr ſich allein huͤpffte/ ſo kan man doch ſolches bald ſtillen/ wann man ein gluͤenden Kohln eine kleine Weil drauff ligen laͤſt/ und dann folgends das Kupffer hinnach ſetzt/ ſo irrets an der Prob gar nichts.
Probirzeug in guter Acht zu haben.
Darneben ſoll ein jeder Probirer auch wiſſen/ wann die Cappeln von ayfferer Aſchen/ und nicht gut gemacht und bereitet werden/ ſo werden ſie weich/ und der Prob am Silber etwas rauben und entfuͤhren.
Deßgleichen wann er einen neuen Probir-Ofen braucht/ deß er ungewohnt/ kan er die rechte Regierung deß Feuers darinnen/ eigentlich und alſobald auch nicht wiſſen:
Solchem vorzukommen/ iſt von noͤthen/ daß er zuvorn beyd der neuen Cappell/ und neuen Oefen/ Art und Weiß/ ob ſich darauff zu verlaſſen/ gewiß und eigentlich erlern/ das kan auff folgenden Weg geſchehen:
Nimb einen Kupfferzain/ deß ein Centen bey 40. Lothen oder mehr Silbers haͤlt/ und der zuvorn in vielen Proben/ eines gewiſſen Halts erfunden worden/ darvon mach/ ſo offt du Veraͤnderung deines Probirzeugs fuͤrnimbſt/ eine Prob oder zwo nacheinander/ findeſt du dann dein vorigen Halt wieder/ ſo biſtu deines Zeugs Gelegenheit gewiß/ und iſt an demſelben kein Mangel.
Anlangend die ſchwartzen eiſenſchuͤſſigen/ ſpeiſſigen und rohen Kupffer/ die ſeynd auff vorgeſatzte Weiß gleich den guten und geſchmeidigen Kupffern/ auff den Cappelln nicht zu probiren.
Derowegen wann du dieſelben probiren wilt/ ſo ſchlag ſie klein/ und wieg davon auch zween gleiche Centner ab/ thue jeden in ein ſonderlichen neuen Probir-Schirben/ ſetz ſie in Probirofen/ und wann ſie wol erglůet ſeyn/ einer jeden Proben ihr gebůhrlich Bley zu/ nemlich ſechzehen Schweren/ gleich wie der vorigen Prob/ thu ihnen erſtlich warm/ ſo beginnen ſie zu ſchlacken/ du muſt ſie aber nicht zu ſehr verſchlacken laſſen/ ſonſt wuͤrd ſich das Bley in die Schlacken treiben/ und dem Kupffer zu wenig Bley bleiben/ daß es darnach nicht rein abgieng.
So ſich nun die Proben recht angeſotten haben/ ſo heb ſie herauß/ laß ſie im Schirben erkalten/ ſchlag nachmals die Schlacken darvon/ und laß das Bley oder Werck auff der Cappeln in můglicher Kaͤlt abgehen/ doch daß die Proben/ wie zuvor gelehrt/ nicht erfrieren/ ſondern recht und rein blicken/ ſo bekombſtu deinen gewiſſen Halt:
Dann ſolche unreine Kupffer/ wann die zum erſten nicht angeſotten werden/ ſondern rohe auff die Cappell ins Bley kommen/ ſo ſchlacken ſie auff der Cappeln/ und zertreiben ſie/ dardurch folgends der Halt/ weil man die Proben heiſſer muß gehen laſſen/ nicht ſo genau gefunden werdenkan.
Probirung deß ſchwartzen rohen Kupffers.
Ferner kan ich auch zu melden nicht unterlaſſen/ daß die Cappeln nach verrichter Kupffer-Prob/ allweg ſchwerer auß dem Feuer kommen/ als ſie erſtlich ſampt dem Kupffer und Bley in Ofen geſetzt ſeynd worden/ welches obs wol einem Probirer zu wiſſen nicht viel nutzet/ ſo iſt ſich doch/ was die Vrſach deſſelben ſey/ zu verwundern.
Schwere der Cappeln.
Glockenſpeiß auff Silber zu probiren.
GLockenſpeiß von alten zubrochenen Glocken/ ſo bißweilen Silberreich zu ſeyn pflegt/ ſolle gleich dem ſchwartzen unſchmeidigen rohen Kupffer auff Silber probirt werden/ allein daß ſie von wegen deß Zinns/ ſo darinnen iſt/ ſich etwas ſtrenger anſeud: Derhalben dieſer Prob vier Schweren Bley mehr/ als einer gemeinen Kupffer-Prob/ ſoll gegeben werden/ dann es muß etwas ſehrer ſchlacken als ein roh Kupffer/ dardurch dann dem Bley auch mehr abgehet/ oder wieg von ſolcher Speiß nur einen halben Centen ein/ gib dem ſo viel Bleys als einem Centen Kupffer gebuͤhrt/ ſo ſchlackts auch rein/ und behaͤlt nach dem Anſieden Bleys genug zum Abgehen.
Nota.
Ein ander gute Probe Glockenſpeiß auff Silber zu probirn.
R. 1. Cent. Glockenſpeiß/ ſetz auff einen Schirben/ laß ein wenig roͤſten/ damit der Schwefel davon verrauche/ thue 16. Cent. Bley dazu/ wann es zu treiben beginnt/ ſo thue ihm kalt/ laß es gelinde abroͤſten/ ruͤhre es mit dem Haͤcklein umb/ thue hernach ein wenig Bleyglaß darzu/ und ſo etwatz von der Speiß noch ein wenig hart/ oder dick wie Muhs iſt/ das hebe ſauber mit dem Haͤcklein ab/ reibs klein/ thue es wieder in den Schirben/ wann dann alles gantz lauter worden/ ſo gies es auß/ und laß auff einer Capellen abgehen.
Wie man das Silber und Pagament kuͤrnen ſoll.
Worzu dz Silberkuͤrneu nuͤtzet.
DAs Silber kuͤrnen geſchicht mehrerstheil/ wann boͤß zerbrochen Pagament/ oder ſonſt verbottene Muͤntz vorhanden/ daß man dieſelbe gleichs Halts zuſammen gieſſen/ nachmals probiren/ und in andere Weg wiederumb vermuͤntzen/ uñ dardurch das boͤſe Geld außrotten kan/ ſolches geſchicht alſo:
Wann viel deſſelbigen zu kuͤrnen iſt/ ſo muß man erſtlich nothduͤrfftig/ mit Windoͤfen und Tiegeln/ darzu gerůſt ſeyn/ damit man in groſſer Meng und geringer Muͤhe das Silber oder Pagament kuͤrnen koͤnne.
So du nun alle Nothdurfft haſt/ ſo ſetz den Tiegel ledig in Windofen/ ein gute Zwerch Hand hoͤher/ dann die eiſern Trahlen ligen/ und deck den mit einer eiſernen oder thaͤnern Stuͤrtzen zu/ ſchuͤtt Kohlen darauff/ daß der Tiegel gar bedeckt werde/ und dann auff dieſelbigen gluͤende Kohlen/ laß das Feuer von oben nieder angehen/ ſo darffſtu dich nicht beſorgen/ daß der Tiegel leichtlich zerreiſſe/ wie bißweilen geſchicht/ wann er in eine gehlinge Glut geſetzt wird.
So der Tiegel alſo eingeſetzt/ und das Feuer gar wol nieder gangen/ daß er durchauß ergluͤet iſt/ ſo deck ihn auff/ und ſihe/ ob er noch gantz ſey/ und kein Riß habe/ welches in der Glut bald zu ſehen iſt/ dann ſetz auch das Silber/ ſo vorhin abgewaͤgen ſeyn/ hinein/ und deck den Tiegel wieder zu/ ſchuͤtt Kohlen darauff/ uñ gib ihm ein ſtarck Feuer/ daß ſich daſſelbige Silber nieder ſetze/ alsdann magſtu mehr Silber/ ſo es vorhanden/ in Tiegel hinnach ſetzen/ ihm abermals wieder ein Feuer geben/ daß es ſich ſetze/ und alſo mit dem Silber folgen/ biß der Tiegel gar voll wird/ ſo das geſchehen/ ſo gib ihm Feuer genug/ ſo lang biß das Silber im Tiegel beginnt zu treiben:
So du es nun treiben ſichſt/ ſo wirff auff das heiſſe Silber im Tiegel reine geriebene Loͤſch von Kohlen/ daß das Silber damit bedeckt werde/ ruͤhr es mit eim eiſern gluͤenden Hacken wol umb/ und ſchoͤpffſolch Silber alsdann mit einem warmen Schoͤpff- Tiegel auß dem Tiegel herauß/ geuß es in ein kalt Waſſer.
Warumb die Tiegel leichtlich brechen.
Rund zu kuͤrnen.
Sollen nun die Koͤrnlein rund gefallen/ ſo geuß ſolch Silber durch einen naſſen Beſen/ ſo man aber das Silber zum ſcheiden kuͤrnen/ und es hohl und duͤnn haben will/ ſo ſchwenck das Waſſer mit einem Holtz geſchwind in dem Faß herumb/ und geuß das Silber in den Schwall/ ſo kůrnt es ſich fein hohl und duͤnn/ oder kuͤrn es uͤber ein Waltzen/ die halb im Waſſer und halb herauſſen umblauffe/ ſo wirds auch dergleichen hohl.
Nach vollbrachtem Kuͤrnen geuß das Waſſer im Gefaͤß herab/ und mach das Gekůrnt in einem kupffern Becken uͤberm Feuer drucken/ ſo iſt es bereit.
Hohl zu kuͤrnen.
Nota.
Pagament iſt/ wann man allerhand Muͤntze hat/ und dieſelbe unter einander ſchmeltzt/ die Urſach/ warumb der Author will/ daß man zu letzt Loͤſch/ das iſt Kahlſtaub im Feuer auff das geſchmeltzte Pagament werffen ſoll/ iſt dieſe/ dieweil das Silber unter der Loͤſch/ am beſten treibt/ und im Außgieſſen nicht ſo leicht erkaltet.
Die Waltzen/ deren der Author allhier gedenckt/ muß alſo gemacht ſeyn/ daß 4. Bretter Creutzweiß durch dieſelbige dergeſtalt geſteckt ſeynd/ daß ſie einer Hand breit auff allen vier Seiten auß der Waltze herauß gehen/ dieſe Waltze legt man auff ein Stuntz voll Waſſer/ alſo daß die Waltze mit zwey Brettern ins Waſſer kommen/ die ander Helffte aber auß dem Waſſer herauß ſtehen/ darnach muß einer die Waltze geſchwind herumb draͤhen/ der ander geuſt das Silber auff die Bretlein an der Waltzen; Diß Hohl-Koͤrnen iſt gut/ wann man etwas ſcheiden will/ dann da ligt ſolch Silber nicht ſo dicht auffeinander/ als wanns rund gekoͤrnt iſt/ und kan alſo das Aquafort das Silber deſto beſſer durcharbeiten.
So man aber eine Muͤntz umbgieſſen und kuͤrnen will/ ſoll man in gleicher Geſtalt den Tiegel in den Windofen ſetzen/ und erſtlich mit dem Feuer angehen/ und warm werden laſſen/ dardurch du ſehen kanſt/ ob er darinn gantz blieben/ dann wo derſelb im erſten Angehen in der Hitz beſtehet und gantz bleibt/ ſo haͤlt er auch fuͤrder im Gieſſen wol/ wo man ſonſt mit dem Feuerwarten recht umbgehet/ und Achtung gibt/ daß man ihn im Feuer nicht bloß ſtehen laſſe/ ſondern daß er gleiche Hitz hab/ auß Vrſach/ an dem Ort da er bloß ſtehet/ zutreibt ihn die Kaͤlt gar leichtlichen/ derwegen man auch bißweilen den Kohln mit dem Ruͤhr-Hacken neben dem Tiegel nieder helffen/ und den Tiegel alſo baß bewahren muß.
So der Tiegel glůend/ warm und gantz iſt/ ſo ſetz mit einer eiſern Kelln (die ſonderlich darzu gemacht ſeyn ſoll) das Pagament hinein/ daß der Tiegel haͤuffig voll werde/ und oben darauff die Stuͤrtzen/ darnach Kohln/ und gib ihm ein zimlichs Feuer/ ſo ſetzt ſich das Pagament leichtlich im Tiegel nieder/ folg mit der Muͤntz nach/ ſo lang biß der Tiegel mit dem geſchmeltzten Gut gar voll worden iſt/ alsdañ gib ihm ein ſtarck Feuer oder zwey/ damit daſſelbige Gut im Tiegel recht warm werde/ das ſichſtu wañ es ein ſchwartzen Schaum oben auffwirfft/ denſelben Schaum faim mit einem loͤcherichten Schaumloͤffel rein ab/ und laß ihn erkalten:
Wann er kalt iſt/ ſo ſieb ihn durch ein haͤrin Sieblein/ daß die Koͤrner-Silber/ die ſich mit dem Staub auß dem Tiegel geſchoͤpfft haben/ zu dem andern Gekoͤrnt kommen.
Den ſchwartzen Staub aber/ der durchs Sieblein faͤllet/ den behalt/ dann er iſt noch Silberreich/ den du nachmahls auch zu nutz machen kanſt.
Wann nun das Gut im Tiegel rein abgeſchoͤpfft iſt/ ſo wirff wiederumb rein Kohln-Geſtub darauff/ gieb ihm noch ein Feuer/ daß es recht warm werde/ biß es treibt.
Wo das nicht geſchicht/ ſo wird der Halt deß Kuͤrnts nicht gleich/ alſo daß offtmahls ſich begibt/ daß man daſſelb/ welches ein ungleichen Halt hat/ noch einmal einſetzen und anderſt kuͤrnen muß/ welches dann ohne Abgang und Schaden nicht geſchehen kan:
Derowegen zum erſten fleiſſig Acht darauff gegeben/ und nicht damit geeilet werden ſoll.
Solches Gut/ das im Tiegel recht erwarmbt iſt/ mag man gleicher Geſtalt/ wie ich oben bericht hab/ herauß ſchoͤpffen/ und durch ein naſſen Beſen/ der nicht viel kleiner Reiſer hab/ in ein Waſſer gieſſen/ oder ſo deß Guts im Tiegel viel iſt/ durch zween Beſen/ alſo/ daß man einen umb den andern ins Waſſer tauchen und darzu brauchen kan:
Diß iſt das gemein Kůrnen/ und der beſte Weg darzu/ in welchem das Kůrnt einen gleichen Halt bekombt und fein rund gefaͤllt.
Schwartzer Staub.
Nota.
1.
Der Author verſteht hieroben durch die Kell/ einen langen eiſern Loͤffel/ wie man auff den Muͤntzen hat; 2. Der ſchwartze Schaum iſt nichts anders als die Unreinigkeit und der Schmutz ſo an den Muͤntzen haͤngt.
3. Muß der Beſem nicht viel kleine Reiſer haben/ ſonſt bleibt das Silber dran hengen.
4. Iſt zu notiren/ daß das Koͤrnen von deßwegen geſchicht/ daß man deſto beſſer eine Probe davon nehmen koͤnne/ und nicht eben von einer Scheiben allemal ſo viel abhauen doͤrffe/ als man zu einer Probe haben will.
Auß der Kelln zu kuͤrnen.
FErner iſt noch ein Kuͤrnen im Brauch/ das nennt man auß der Kelln gekuͤrnt/ das geſchicht alſo: Laß dir machen eine Kellen von Erden oder Toͤpfferzeug/ die in die Runde inwendig ein wenig weiter/ als einer guten Spannen weit/ und mit eiſern Ringen belegt ſey/ alſo daß der mittlere Ring einen langen Stiel/ und der Stiel hinden an dem Ort wieder ein Ring hab/ deßgeleichen die Kellen an der einen Seiten/ da das Geblaͤß eingehen ſoll/ außgeſchnitten werde.
Dieſe Kellen/ wann man darinnen kuͤrnen will/ ſoll man fuͤr ein ſtarck Geblaͤß ſetzen/ und Kohlen darein geben/ nachmahls das Geblaͤß darein gehen laſſen/ daß ſie zimlich ergluͤe/ und dann das Pagament mit einer eiſern kleinen Kellen/ oben auff die glůende Kohlen ſchůtten/ und das Geblaͤß immer gehen laſſen/ ſo fleuſt es leichtlich/ trag das Pagament immer mehr hinnach/ laß es flieſſen/ das thue ſo lang/ biß das Pagament/ ſo viel du in die Kellen haſt bringen wollen/ alles hinein kombt/ ruͤhr es wol durch einander/ und heb alsdann die Kellen ſampt dem Glut darinnen vom Geblaͤß hinweg/ faſſe die mit dem Stiel auffn Arm/ und behalt den Ring der hinden daran iſt/ mit welchen man die Kellen wenden und regiren kan/ in der Hand/ und kuͤrn alſo das Gut auß der Kelln durchn Beſen/ wie zuvor gemeldt iſt.
Auß der Kellen ein ſchnelles Kuͤrnen.
Diß iſt ein ſchnell Kuͤrnen aber der Halt deß Pagaments wird vielmals nicht gleich dardurch gefunden/ und gehet ihm auch mehrer ab/ als in dem andern Kuͤrnen/ eine ſolche Kellen ſo offt darauß gekuͤrnet wird/ muß man mit einem Leim/ der im Feuer wol haͤlt/ beſtreichen/ ſonſt wird das erwarmte Gut durch flieſſen und Schaden geſchehen.
Die Kuͤrnkellen A Der Windofen B Ein ander Windofen von Toͤpfferzeug/ auff eim Dreyfuß C der Tiegel/ darein das Silber geſchmeltzt wird D der Schoͤpfftiegel E das kuͤpffern Becken/ darin das Gekuͤrnt treug gemacht wird F ein eiſener Roſt/ darauff das Silber gehitzt wird G der Kuͤrner H der Beſenhalter K das Geſchirꝛ mit Waſſer/ darein man durch die Beſen kuͤrnt L die Stuͤrtze oder Deckel auff dem Schmeltztiegel M der Blaßbalg N.
Es begibt ſich auch offtmahls/ daß ein Tiegel oder Keln außlaufft/ wann ſolches geſchicht/ ſo kehre umb/ und unter dem Wind-Ofen/ oder in den Eſſen fein rein zuſammen/ und vergruͤnd fleiſſig/ das verſtehe alſo/ daß du alles zu Hauff gekehrte in ein Faß thun/ und Waſſer darauff gieſſen ſolt:
Was nun oben darauff ſchwimmet/ das heb herab/ geuß das truͤbe ſchwartze hinweg/ und ander Waſſer darauff/ das thue ſo lang/ biß das Waſſer rein und lauter weg gehet/ durchklaube was ſitzen bleibet/ und ſcheid den groben Sand und Stein fleiſſig darvon/ ſtoß das uͤbrige in einem Moͤrſel/ und ſieb es durch ein haͤrin Sieblein/ was zu letzt nicht durchfaͤllt/ das behalt/ dann es iſt gut/ was aber durch ſtaͤubt/ das waſch noch einmahl in einem langen ſicher Trog/ damit das Gute vollend herauß gezogen werde.
Dann wo viel zu kuͤrnen iſt/ kans nicht fehlen/ es muß bißweilen ein Vnrath geſchehen/ daß ein Tiegel außlaufft/ welches nachmahls ohne Abgang und Schaden/ nicht gar wieder zu recht zu bringen iſt.
Wann die Tiegel brechen.
Wie man das gekuͤrnt Silber auff fein Silber probiren ſoll.
WAs gekuͤrnt Silber iſt/ das hat mancherley Halt/ darumb nach dem es haͤlt/ nach dem muß man auch der Prob Bley zuſetzen:
Damit man aber deß Vnderſcheids recht berichtet werde/ ſo ſoll der Zuſatz deß Bleys zu dem underſchiedlichen Halt alſo genommen werden.
Was 15. Loth haltige Silber oder gekůꝛnt ſeyn/ denen ſetz man 5. oder 6. Schweren rein Bley zu/ und was vom Brand-Silber zu 15. Lothen drey Quintl. Silberhaltig gekuͤrnt wird/ nur vier Schweren: Iſt aber das Gekůrnt vom 12. biß auff 14. loͤthig/ ſo nimm auff ein Marck zehen Schweren Bley/ auff 14. loͤthig neun Schweren/ von 9. biß auff 12. loͤthig 16. Schweren/ von einem biß auff acht loͤthig 18. Schweren:
Vnd wiewol man auff etliche Halt/ einer Bleyſchweren oder zwo/ wol entrathen kuͤnt/ ſo iſts doch beſſer eine oder zwo Schweren mehr zur Prob genommen/ dann eine zu wenig/ damit die Prob eine rechte Genůg Bley hab/ dann wann die Prob recht regiert wird/ ſo gibts keinen Mangel.
Die unterſchiedlichen Bleyſchweren.
Nota.
Wann man ein gekoͤrnt Silber auff dem Probierſtein mit der Streichnadel beylaͤufftig probirt hat/ ſo ſoll man nach dem es viel haͤlt/ ihm auch Bley zuſetzen/ und darff man eben hierin dem Ercker nicht folgen/ ſintemahl ers mit Bley uͤberſetzt/ und iſt nicht noͤthig/ daß man ſo viel Bley zuſetzt/ ſondern man kan folgende Regel in Achtnehmen; Auff ein jeden Theil Kupffer/ ſo beym Silber iſt/ muß man 16. Theil Bley haben/ ſo iſt deſſen gnug/ daß es das Silber und Kupffer in Fluß bringe/ auch dz Kupffer vom Silber treibe/ uñ dieſes fein mache.
Zum Exempel; Wann du ein Marck ſo 15. Loth Silber und 1. Loth Kupffer haͤlt/ haſt/ ſo muſtu deroſelben 16. Loth Bley zuſetzen.
Item/ ſo du 2. Loth Bruchſilber haſt von 12. lothigem Silber/ ſo iſt ½.
Loth Kupffer darbey/ derowegen muſtu ihm 8. Loth.
Bley zuſetzen.
Kuͤrnt zu probiren.
So du nun ſolch Gekuͤrnt oder Pagament probirn wilt/ ſo ſetz die Cappelln zum erſten in Ofen/ und auff einmahl nur zwo/ dañ mehr Silber-Proben ſolt du miteinander nicht machen/ laß ſie wol erwarmen und abaͤdnen/ und wieg von dem Silber oder Kuͤrnten zwo gleiche Marck deines Pfenning-Gewichts ab/ thue jede in ein klein Scarnuͤtzelein/ ſetz erſtlich auff gedachte Cappeln der Prob zugerichts Bley/ laß angehen/ und dann das eingewegene Gekoͤrnt hiñach/ regier das Feuer mit dem Ofen zudecken/ und Fuͤrſetzung der Inſtrument unter der Muffel/ daß die Proben oder Koͤrnts in zimlicher Kaͤlt/ und gleich abgehen/ laß nachmals die Koͤrner rein blicken/ doch nicht gar zu heiß/ damit ſie nicht ſproſſen/ ſonſt wůrden die Proben falſch werden.
Darneben ſoltu wiſſen/ daß man das Gekoͤrnt/ ſo reich am Kupffer iſt/ und im Probirn viel Kaͤlt erleiden kan/ in der erſt am kaͤlteſten halten/ und dann folgends rein blicken ſoll laſſen/ will man anderſt den Halt recht finden.
Darnach das jenige/ ſo nicht gar Kupfferreich iſt/ mit weniger Kaͤlt/ welches ſo mans in rechter zimlicher Kaͤlt gehen laͤſt/ auch ſeine ſubtile gelbe Glet aufder Cappelln/ wie oben davon geredt/ mit bringt.
Das Brand-Silber aber und ſehr reich Gekoͤrnt/ kan die Kaͤlt nicht leiden/ dann es hat kein heiß grettig Kupffer bey ſich/ und wuͤrden die Proben darvon leichtlich erfrieren:
So diß geſchehe/ waͤre ihnen darnach nicht zu helffen/ ſondern muͤſten von neuem gemacht werden/ darumb ſoll man dieſelben Proben etwas heiſſer gehen laſſen.
Reiche Koͤrnt zu probiren.
Nota.
Wann die Probe erfrieret/ ſo kan man ihr gleichwohl wieder helffen/ ſo man deroſelben heiſſer thut/ oder aber ein wenig Bley zuſetzt.
Begibt ſichs dann/ daß es verſehen wird/ daß man zu einer Prob ein oder zwo Schweren Bley zu wenig nimbt/ alsdann thut die Prob gar keinen reinen Blick/ welches man den Koͤrnern wol anſicht/ in dem/ wann ſie kleine Fleck oder Mahl haben/ auch ſchwartz und rumpffig/ und nicht gar rein ſeynd/ ſolche Proben werden falſch/ und muͤſſen auffs neue wiederumb probirt werden.
Wann die Proben zu wenig Bley haben.
Darbey iſt zu mercken/ wann man die Proben zu hoch oder zu heiß gehen laͤſt/ ſo fuͤhrt das Bley vom Silber etwas mehr als ſich gebůhrt/ mit ſich in die Cappelln: Darumb was man an einer Prob am erſten erhaͤlt/ das iſt erhalten/ allein man ſehe/ daß die Koͤrner zu letzt recht und rein blicken/ ſo findeſtu den gewiſſen Halt.
So die Proben zu heiß gehen.
Wann nun die Koͤrner rein abgangen ſeyn/ ſoll man ſie/ weil ſie noch warm ſeyn/ auß der Cappelln abſtechen/ ſo gehen ſie rein von der Claͤr ab:
Wo aber noch etwas daran waͤre hangen blieben/ ſo druͤck die Koͤrner mit einer Druck- oder flachen Zangen/ ſo ſpringt das Vnreine weg.
Nachmahls buͤrſchts mit einem harten Buͤrſtlein von Borſchten ſauber ab/ und ſo ſie gantz rein gemacht/ wieg ſie gegen einander/ ſeynd ſie gleich/ und ſtehen im Kloben gleich innen/ ſo iſt die Prob recht/ wieg alsdann der Koͤrner eins ſonderlich/ und ſihe wie viel Loth/ Quintl und Pfenning es an deinem Probir-Gewicht am Fein-Silber habe/ damit du dadurch den rechten Halt erfahren kanſt/ doch daß in alle Weg das Bley-Korn/ wie klein es auch ſey/ abzuziehen nicht vergeſſen werde.
Probirkoͤrner rein zu machen.
Wie man gemuͤntzt Geld in groben und kleinen Sorten probirn ſoll.
WAs gute grobe Můntz iſt/ als Thaler und neue Reichs- Guͤldner/ die probir alſo: Nimb das Stuck/ das du probiren wilt/ ſchlags an einem Ort auff einem reinen Ampoß duͤnn/ daß es ſich mit einer kleinen Silber-Scheer ſchneiden laͤſt/ ſchneide kleine Stuͤcklein darvon/ und wieg nach deinem Gren-Gewicht zwo gleiche Marcken ein/ thue die in ein kleines Scarnuͤtzelein/ und nimb zu einer Prob/ wanns Thaler ſeyn/ neun Schweren rein Bley/ und zu den neuen Guͤldnern acht Schweren/ laß die auff den Cappeln in zimlicher gleicher Hitz und Kaͤlt/ wie du oben von dem Kůrnten bericht biſt/ abgehen:
Solche Proben/ ſo ſie im Feuer recht gehalten werden/ ſetzen zimlich viel ſubtile Glet auff der Cappeln.
Davon die ungeuͤbten Probirer nichts wiſſen/ auch ſolche Gledt nicht kennen.
Die Bleyſchweren zum groben Geld.
Mit verdeckten Probiroͤfen zu probiren.
Darneben iſt inſonderheit zu wiſſen/ daß weder dieſe/ noch andere Proben/ einige Gledt auff der Cappeln ſetzen/ es ſey dann/ daß ſie mit verdecktem Ofen probiert werden/ von welchem Probirn viel Probirer/ wie jetzt gemeldt/ auch nichts wiſſen/ derhalben ſie auch ſelten eine Prob auff ihren rechten Halt bringen/ ſie wiſſen auch nicht/ wie ſie die Cappeln nach der Bley-Schwer richten ſollen/ daran auch nicht wenig gelegen/ damit ſie nicht zu wenig/ auch nicht zu viel Aſchen haben/ dann iſt der Aſchen wenig/ ſo werden die Cappeln von dem vielen Bley/ das ſie in ſich ziehen/ weich/ das verfuͤhrt dann das Silber leichtlich mit ſich hinein/ dardurch dem Halt abgeht: Iſt aber der Aſchen zu viel/ ſo ſeynd die Cappeln zu groß/ nehmen uͤbrigen Raum im Ofen ein/ und ſeynd nicht ſo fuͤglich zu gebrauchen.
Zween und drey Kreutzer zu probiren.
Was aber zween Kreutzer oder halbe Batzen/ auch drey Kreutzer anlangt/ die ſollen auff folgende Weiß probirt werden.
Nimb zwey oder drey Stuͤck/ ſchneid mit einer Scheer kleine Stuͤcklein davon/ wieg ab/ zwo gleiche Marck/ nach dem Gren-Gewicht/ und hab fleiſſig Acht/ daß du von den Rendern/ zu der Prob auch etwas/ und zu einer ſo viel als zu der andern nehmeſt/ dann in welche zu viel von den Rendern darein kommet/ dieſelbige wird etwas am Halt reicher/ als die/ ſo nicht viel davon bekommen hat.
Setz einer jeden Marck oder Prob/ achtzehen Schweren rein Bley zu/ laß die Proben in zimlicher Kaͤlt abgehen/ und zu letzt rein Blicken/ welche dann auch auff der Cappeln ſubtile Glet ſetzt/ doch nicht ſo viel/ als von den Thalern.
So nun die Koͤrner in rechter gleicher Schwer kommen/ ſo iſt die Prob recht gemacht/ zeuch eines unter den beyden nach dem Gren-Gewicht auff/ wie viel du dann Loth und Gren findeſt/ ſo viel haͤlt ein Marck bemelter Muͤntz Fein-Silber.
Die Bleyſchwer.
Auff weiſſe Pfenning/ Etſch vierer/ Reiniſch und anderer Pfenning iſt die Prob als/ nimb der Stuͤck zwoͤlff/ und ſchneidt von einem jeden ein Stuͤcklein oder zwey zur Prob/ allein gib Achtung darauff/ daß du von ſolchen Pfenningen/ von etlichen vom dicken/ und dargegen von etlichen am duͤnnen Ort nehmeſt/ damit zu einer jeden Prob beyd duͤnne und auch dicke Stuͤcklein kommen/ ſetz einer jeden Prob achtzehen ſchweren rein Bley zu/ und laß ſie zum erſten fein kalt gehen/ letzlich rein blicken/ ſo werden die Koͤrner gleich/ wann aber in die eine Prob viel von den duͤnnen/ und in die andere viel von den dicken Pfenningen kommet/ ſo werden die Koͤrner nicht gleich/ ſondern offtmals in der Prob/ da viel von duͤnnen darein kommet/ das fein Korn faſt auff zween Gren hoͤher/ und dargegen in der/ da viel von dicken Pfenning bey iſt/ umb ſo viel geringer befunden.
Pfenning zu probiren.
Solches wird von etlichen Probirern nicht faſt geacht/ ſondern wann die Koͤrner ungleich kommen/ nehmen ſie das Mittel daranß/ es iſt aber beſſer daß man die Proben fleiſſig einweg/ und ſehe damit die Koͤrner darvon fein gleich herauß kommen/ dieweil aber die kleinen Muͤntzen/ von wegen deß weiß ſiedens/ am Halt ungleich werden/ ſo iſt der Halt wann man je der Prob halb noch Mangel haͤtte/ beſſer nicht zu erkuͤndigen/ dann ſo man ein Marck der bereiten Muͤntz in ein Tiegel zuſammen ſchmeltzt/ und alsbald es anfaͤngt zu treiben/ zu einem zain geuſt/ und dann davon probirt/ ſo wird ſich der rechte Halt ohne allen Zweiffel wol finden/ und mit der andern Prob von dicken und duͤnnen Stuͤcklein gemacht/ uͤbereinkommen.
Die rechte Prob in der kleinẽ muͤntz zu finden.
Ich muß darneben auch melden/ daß etliche Gwardein und Probirer den Brauch haben/ daß ſie das gemuͤntzte Geld/ nach dem Niderlaͤndiſchen Pfenning Gewicht probiren/ welches auch nicht unrecht/ weil der Halt mit dem Gren Gewicht allerdings Concordirt/ und uͤbereinſtimmt/ als ich ſetz zu einem Exempel/ du habeſt neue Guͤldner nach dem Gren Gewicht probirt/ und haſt gefunden/ daß die Marck 14. Loth und 16. Gren gehalten/ dem Niderlaͤndiſchen Pfenning Gewicht aber nach/ 11. Pfenning und 4. Gren/ dieſe 11. Pfenning 4. Gren thun eben ſo viel als die 14. Loth 16. Gren/ und iſt gleich ein Halt/ und doch zweyerley Verſtand.
Nach dem Niderlaͤudiſchen Pfenning Gewicht zu probiren.
Wird ſichs dann zutragen/ daß ein Probirer an einem ſolchen Ort waͤre/ da er nicht mehr dann ein Centner Gewicht haͤtte/ oder haben koͤnte/ und kaͤm ihm fuͤr ein kůrnt gemuͤntzt Geld/ oder ein Stuͤck Silber/ wie viel ein Marck deſſelben Loth/ Quintle/ und Pfenning/ oder Loth und Gren/ Feinſilbers hielte/ zu probiren/ der ſol ihm alſo thun/ er ſol auß dem Centner Gewicht nehmen 16. Pfund/ und die laſſen ein Marck oder 16. Loth ſeyn/ die acht Pfund 8. Loth/ die 4. Pfund 4. Loth/ die zwey Pfund 2 Loth/ und ein Pfund 1. Loth/ darnach das halbe Pfund oder ſechzehen Loth 2. Quintl. die acht Loth 1. Quintl. die vier Loth 2. Pfenning/ die zwey Loth 1. Pfenning/ und das eine Loth 1. Heller.
Nach dem gemeinen Centner Gewicht die Silber zu probiren.
So er nun ein Stůck Silbers nach ſolchem Gewicht probirt hat/ ſo kan er den Halt jetzigem Bericht nach/ auff Loth/ Quintl. und Pfenning/ leichtlich finden/ was aber neue Guͤldener ſeynd/ die ſonſt 14. Loth 16. Gren zu halten pflegen/ die wuͤrden in ſolchem Centner Gewicht 14. Pfund und 28. Loth oder ein wenig reichlicher halten/ das waͤren obgemeldtem Verſtand nach 14. Loth 3. Quintl. 2. Pfeinning/ und faſt ein halber Heller/ die bringen auch 14. Loth 16. Gren/ in ſolcher Geſtalt kuͤndt einer auff Golt die 16. Pfund deß Centner Gewichts/ fůr 24. Karat auch nehmen/ und das Golt darnach probirn/ allein beſſer iſts/ wann ein Probirer die abgetheilten Gewicht bey der Hand haben kan/ daß er dieſelbigen brauche/ dann auff diß achtung zu geben/ wil einen geuͤbten Probirer haben/ und wird ein ungeuͤbter leichtlich dardurch irꝛe.
Auß Centuer gewicht auff die Gren zu probiren.
Wie man Brandtſilber Stuͤck/ und Plantſchen außhauen und probiren ſol.
Brandſilber.
SO du ein Stuͤck Brandtſilber zum probirn außſchlagen/ oder außhauen wilt/ ſo ſchlag zum erſten mit einem kleinen halb runden Meiſſel/ das Stuͤck oben auß/ nicht gar mitten/ auch nicht gar am Orth/ und kehre dann das Stůck umb/ und ſchlags auff jetzt geſagte Weiß unten auch auß/ doch alſo/ daß es unten und oben nicht auff einer Seiten ſey/ ſondern auff welcher Seiten es oben auß geſchlagen wird/ da ſol es darnach auff der andern Seiten gegen uͤber geſchehen/ was aber Plantſchen ſeyn/ die ſchlag auff der einen Seiten oben/ und auff der andern unten auß/ wieg nachmals von jedem Theil eine halbe Marck zu einer Prob ein/ und thue zuſammen in das Schaͤlligen der Probir-Wag/ und leg die gantze Marck dargegen in das ander Schaͤlligen/ iſts dann nit gar recht gleich/ wie es billich ſeyn ſol/ ſo vergleichs/ damit es gantz gerad inne ſtehe/ dann probirs wie du bericht biſt wordẽ.
Blick-Silber mag man der Geſtalt unten und oben auch alſo außſchlagen und probirn/ damit wird dir der Halt/ wann die Proben mit Fleiß gemacht werden/ allerſeits recht herauß kommen.
Plantſchen
Blickſilber.
Wie man ſilbern Streichnadeln machen ſol.
DIe ſilbern Streichnadeln/ die man auch Probir-Nadeln nennet/ werden in gemein von allen Muͤntzmeiſtern/ Gwardeinen und die ſich die Silber zu kauffen befleiſſigen/ gebraucht/ durch welcher ſtrich eines jeden Silbers beylaufftiger Halt erkannt wird/ ſolche zumachen/ ſol man ein Gewicht das etwas zimlich groͤſſer ſey als ein gemein Probir-Gewicht/ haben.
Vnd nimb alsdann rein gut Silber/ laß daſſelb zuſammen/ und mach davon die erſte Nadel/ zeichen darauff 16. Loth oder fein/ zu der andern Nadel nimb 15. Loth Feinſilber und 1. Loth Kupffer.
Streichnadeln/ von gantzen auff gantze Loth.
So du ſolches alles gewegen/ ſo ſetz einer jeden Nadeln beſchickung/ inſonderheit in ein neu klein Schmeltztieglein/ laß es nicht ſehr treiben/ ſonſt beſſert es ſich/ und werden die Nadeln falſch/ ſondern ſo bald das Silber und Kupffer in dem Tieglein anfaͤngt zu treiben/ ſo ruͤhrs mit einem duͤrren Span umb/ und geuß jede Beſchickung in einen kleinen Inguß/ darauß ſchlag die Nadeln/ und formir die nach deinem Gefallen/ zeichen oder numerir jede Nadel dem Haltnach/ wie viel Loth Feinſilber ein Marck halte/ damit du dich in dem ſtreichen nicht irreſt/ ſondern recht urtheileſt.
Eins Theil pflegen die Streich-Nadeln vom gantzen biß auffs halbe Loth/ abzutheilen/ welches dann einem jeden frey ſtehet/ und an dem gnug iſt/ wann nur der Strich auffs Loth gewiß erkant kan werden.
Nabeln auf das halbe Loth.
So du nun die gemachten Nadeln zum ſtreichen brauchen wilt/ ſo ſtreich von dem Silber das du haſt/ einen feinen ſtarcken glantzenden Strich/ und dann den Strich der Nadeln dargegen/ ſihe welcher Strich von den Nadeln/ dem Silber-Strich am gleichſten ſey/ deß Halt iſt das Silber/ der dann auff ſolche Weiß allweg weitlaufftig kan gefunden werden.
Damit man aber der Streich-Nadeln und Streich-Stein beylaufftiger Form ſehen kan/ iſt die folgende Figur darzu abgeriſſen worden.
Streichnadeln A B die Streichſtein C.
Wie man geſchmeltzt Werck außſchlagen/ und auff Silber probiren ſol.
Rein Werck.
DIe Werck-Bley ſo im ſchmeltzen der Silber Ertz außgegoſſen werden/ ſeynd etliche lauter und rein/ etliche aber muͤſſig und ſpeiſſig/ die reinen als die von milden guten Ertzen herkommen/ die magſtu fůr ſich ſelbſt gleich einem Bley probirn/ und erſtlich wo es im gehenden ſchmeltzen iſt/ ein Prob ſchoͤpffen/ davon auffs wenigſte einen Centner einwaͤgen/ oder aber wann das Werck außgegoſſen/ ſo viel der gantze Außguß gewogen/ einſchneiden und miteinander probirn/ und dieſen Gebrauch halten/ daß man allwegen von einem Außguß ein ſonderliche Prob mache/ und nicht von zweyen oder dreyen zuſammen nehme/ ſonſt wůrd der rechte Halt nicht gefunden/ es waͤre dann daß von einem jeden Außguß das voͤllige Gewicht eingewogen/ und auff einer groſſen Cappelln/ mit einander abgieng/ ſo man aber zur Prob einen Außſchlag von den Scheiben haben wil/ ſo muß man auß einer jeden/ ſonderlich wanns Werck reich iſt/ nach derſelben Groͤß und Proportion unten und oben außhauen/ von denen ſamptlichen einwaͤgen und probirn.
Unrein Werck.
Darnach ſeynd auch etlich Werck muͤſſig/ ſpeiſſig und ſehr unrein/ die von Kobelt/ groben Wißmudt/ und andern ſpeiſſigen Ertzen geſchmeltzt werden/ und eines Theils darunder ſo gar unrein/ wann die Scheiben nur einen Tag oder etliche ligen/ daß ſie von ſich ſelbſt zur fallen/ ſolche unartige Werck in gemein/ koͤnnen gleich dem guten/ nicht probirt werden/ ſondern wann ſolch Werck gewaͤgen/ ſo ſoll man von jeder Scheiben außſchlagen/ und ſo unrein als es iſt gewaͤgen worden/ alſo unrein auch von allen Außſchlaͤgen einwaͤgen/ und dann wie folgt probirn.
Nimb von dem Werck ſo viel deß am Gewicht iſt/ ſetz es auff einen Probir-Schirben in Probir-Ofen/ laß ſchlacken/ damit ſich die Wildigkeit verzehre/ laß kalt werden/ ſchlags ab/ und laß folgents auff der Cappelln abgehen/ dann wo mans erſtlich nicht Schlacken ließ/ ſondern alſo roh auff die Cappelln kaͤm/ ſo zutrieb es dieſelb/ und wuͤrde nicht ſo rein abgehen als ſichs gebuͤrt.
Etliche Probirer aber nehmen die Außſchlaͤg von einem ſolchen unreinen Werck/ und laſſen die in einem groſſen Probir-Schirben/ oder eiſernen Kelln zuſammen gehen/ und gieſſens auß/ waͤgen alsdann erſt zur Prob darvon ein/ wie oben davon gemeldet/ welches dann gar unrecht iſt/ dann ob ſie wol vermeinen/ ſie woͤllen dardurch den rechten Halt erlangen/ ſo kan es doch nicht fehlen/ weil von ſolchem zuſammen laſſen/ das Werck ſich reiniget/ es wird die Prob damit verꝛeichert/ derwegen obgeſaͤtzter Weg viel beſſer iſt/ durch welchen der rechte Halt gefunden wird.
Daß aber eins Theils/ ein unrein Werck auff die Cappelln ſetzen/ und vermeinen (weil die Prob fuͤr ſich allein nicht abgehen wil) mit Zuſatz ander reines Bleys zu helffen/ damit es rein abgehen ſoll/ dieſe koͤnnen ihrer Prob eigentlich nicht gewiß ſeyn/ noch derſelben recht trauen/ dann weil in den Huͤtten die friſchen Bley nicht gar ohne Silber zu ſeyn pflegen/ ſo findet ſich daſſelbige Silber im zugeſatzten Bley/ wie wenig das auch ſey/ zu dem andern Halt/ der wird umb ſo viel verꝛeichert.
Ein anderer Gebrauch der Probirer.
Wann der Werckprob Bley zugeſetzt werden.
Solcher Geſtalt nun/ wie von den außguͤſſen und Wercken geſchrieben/ wie man dieſelben probiren ſoll/ alſo muß es auch mit den Hert- Proben welche vom ſilberreichen uͤbergelegten Werck-Bley/ auff den Treibhert genom̃en/ ſie ſeyn gut/ ſchmeidig/ oder unrein/ gehalten werd/ ẽ allein daß auffs wenigſte der halbe Theil deß gantzen Gewichts abgewaͤgen und probirt werde/ ſo wirſtu das Feinſilber beylaͤufftig finden/ doch nit allerdings voͤllig/ dann weil der Abſtrich oder das unreine/ ſo erſtlich bey dem Werck geweſen/ und mit gewogen worden/ zuvor ehe die Hert- Prob geſchoͤpfft/ vom Werck/ wann es auffm Treib-Hert zergangen/ abgezogen/ auch die Prob bißweilen zu heiß/ bißweilen zu kalt genommen wird/ kan ein jeder Probirer ſelbſt verſtehen/ daß der Halt davon ein ungefaͤhrlicher Halt ſeyn muß/ der doch gleichwol wie gemeldt/ gegen dem außgebrachten Silber nicht viel auß dem Weg ſeyn ſoll.
Hert-Proben.
Wie man ein Zien auff Silber probiren ſol.
DAs Zien iſt unter den andern Metalln allein/ das ſehr gern ins Bley gehet/ aber in der Gewalt deß Feuers wil es nichts darbey leiden/ dann ſo bald groſſe Hitz darzu kombt/ ſo wil es wider davon/ und ſteigt auffm Bley auff/ wird gantz unartig/ alſo das mans mit keiner Gewalt deß Feuers/ ohne andere Hůlff zu einem rechten anſieden auff Probir-Schirben bringen kan.
Weil dann das Zien ofſtmals viel Silber haͤlt/ und die Prob darauff billich zu wiſſen von noͤhten iſt/ ſo hab ich dieſe Prob den jungen Probirern auch berichten woͤllen/ und geſchicht alſo/ nimb das Zien wieg davon 2. gleiche halbe Centner ab/ und zu jedem halben Centner ein Centner gut gar Kupffer/ und 16. Centner oder ſchweren reines Bleys/ ſetz ein jeden halben Centner mit ſampt dem Kupffer und Bley auff ein ſonderlichen Schirben in Probir-Ofen/ laß erſtlich mit linder Hitz angehen/ und ſo es anfaͤngt auffm Schirben zu treiben/ begint es alsbald auffzuſteigen/ dann thu ihm zimlich kalt/ und nimb zwey Centner deß beſchribnen Bley- Glaß/ ſetz das auch darzu auff den Schirben/ ſo bedeckt das Bley-Glaß daſſelbig alles/ und laͤſt das Zien ſo hart nicht mehr auffſteigen/ wann du ihm nun ſo lang kůhl gethan haſt/ biß das auffgeſtigen Zien auffm Schirben/ nicht mehr hell ſicht/ ſondern ſchwartz und dunckel wird/ ſo thu ihm wider auffs heiſte als du kanſt/ und ſeud es an gleich einem unfluͤſſigen ſtrengen Ertz/ und ſo es wol geſchlacket hat/ ſo ruͤhr es mit eim eiſern warmen gemachten Ruͤhrhacken umb/ laß noch ein weil darauff ſtehen/ biß ſichs gar rein angeſoten/ darnach heb es auß dem Ofen/ laß kalt werden/ ſchlag die Schlacken vom Werck oder Bley ab/ und laß auff einer Cappelln abgehen/ haͤlt nun das Zien-Silber/ ſo wird auff der Cappelln ein Korn ſitzen bleiben/ das zeuch auff/ ſo wirſtu den Halt finden.
Das Bleykorn zu dieſer Prob.
Zu einer ſolchen Prob aber/ muſtu ein ſonderliches Bleykorn machẽ/ alſo nim ein Centner deß Kupffers/ davon du der Prob zugeſetzt haſt/ laß mit der Bleyſchweren auff der Cappelln mit Fleiß abgehen/ und behalt das Koͤrnlein Silber das davon kombt/ welchs im auffziehen deß Probirkorns/ allweg zu dem Gewicht ſoll gelegt/ und mit abgezogen werden/ ſonſt wird man deß Halts nicht recht gewiß ſeyn/ auff dieſe Weiß kan im Zien der rechte Halt gefunden werden.
Ein andere Art das Zien zu probiren.
Etliche Probirer brauchen ein andere Meinung/ ſie ſchlagen das Zien gantz důnn/ und waͤgen davon zween halbe Centner ab/ thun jeden auff ein ſonderlichen Schirben in Probir-Ofen geſetzt/ geben ihm ein linde Hitz/ daß ſich daß Zien zu einer Zien-Aſchen roͤſtet/ dieſelbig Aſchen/ doch jede inſonderheit/ ſetzen ſie mit 16. Centner Bleys und zwey Centner deß Fluß/ auff ein Schirben/ und ſieden die an/ gleich einem ſtrengen hartfluͤſſigen Ertz/ und laſſens auff der Cappelln abgehen/ dieſe Prob iſt auch recht/ wil aber mehr Zeit haben dann die vorige/ wiewol nun das Zien allhie auch auff dem Blech auffſteigt/ ſo laͤſt ſichs doch mit Regierung deß Feuers/ ſo man ihm erſtlich kalt/ und letzlich ſehr heiß thut/ zwingen/ daß es rein ſchlackt.
Wie man Eiſen und Stahl auff Silber probiren ſol.
ES wird auch bißweilen Eiſen gefunden/ das zimlich reich am Silber iſt/ das kombt daher/ daß die Hammerſchmiedt den geringen Halt deß Silbers/ den der Eiſenſtein bißweilen haͤlt/ nicht achten/ wiſſen auch offt nicht daß derſelb Silberhaltig iſt/ als dann kompt das Silber im ſchmeltzen/ mit in das Eiſen/ ſolches zu probirn daß man den Silber Halt gewiß finden und angeben kan/ ſolt du das Eiſen ſo du probiren wilt klein feilen/ und darvon ein halben Centner/ und darzu einen Centner gelben Schweffel abwaͤgen/ und untereinander mengen/ nachmals in ein gar linde Hitz ſetzen/ daß nur der Schweffel flieſſe/ und das Eiſen damit penetrirt/ und auß ſeiner Subſtantz gebracht werde/ alsdann brenn den Schweffel darvon/ und laß das Eiſen im Schirben wider kalt werden/ reibs noch einmal auff eim Stein oder Eiſen/ und vermeng zween Centner deß Fluß oder Bleyglaß darunter/ ſetz ihm zwoͤlff Centner Bley zu/ laß ſichs anſieden gleich wie du mit einem unfluͤſſigen Ertz zuthun pflegſt/ und zu letzt das Werck das davon kommet/ auff der Cappelln abgehen/ ſo findeſtu was das am Silber haͤlt.
Mit ſchwefel.
Etliche Probirer aber pflegen das Eiſen auff Silber anders zu probirn/ nemlichen ſie waͤgen deß Eiſens (obs gleich nicht klein gefeilt iſt) ein halben Centner ab/ ſetzen das in ein Tiegel/ und ein Centner Spießglaß darzu/ treibens beydes miteinander/ laſſen darnach den Tiegel kalt werden/ und ſetzen das jenig ſo im Tiegel ſich getrieben hat/ auff einen Probir- Schirben/ laſſens verꝛauchen/ reiben es wider auff eim eiſern Blat oder Stein gar klein/ vermengens mit dem Fluß/ und Zuſatz deß Bleys/ wie bey der vorigen Prob gemeldt iſt/ laſſens darnach rein abſieden/ und das Werck auff einer Cappelln abgehen/ ſo aber das Bley vom Spießglaß wer ſchwartz und unrein worden/ ſo ſetzen ſie es alſo fuͤr ſich allein auff ein Schirben/ laſſen es Schlacken wie ein ander wild unrein Werck/ ſo gehet es auff der Cappelln darnach auch ab.
Mit ſpießglaß.
Andere nehmen deß kleinen gefeilten/ oder duͤnn geſchlagnen/ klein zerſchnitten Eiſens ein halben Centner/ und darzu ein Centner rohen groben Waſſerkieß/ der eigentlich kein Silber hat/ ſampt ſeim gebůrlichen Bley darzu/ miſchen es untereinander/ und probirn es/ gleich wie man rohen Kieß auff Silber probirt/ ſo zwingt und verzehrt der Schweffel der im Kieß iſt/ das Eiſen/ daß es zu Schlacken wird/ und darnach gern ins Bley gehet/ und ob der Kieß gleich ein wenig Silber haͤlt/ ſo kan doch ſolches an Statt deß Bleykorns davon abgezogen werden/ dieſe Art das Eiſen auff Silber zu probirn/ habe ich am bequemſten befunden/ geſchicht mit wenig Muͤhe/ und find ſich der Halt auch recht.
Mit groben Kieß.
Kupffer Eiſen und Silber zuſcheiden.
Kupffer und Eiſen/ auch Silber und Eiſen/ haben ſehr lieb einander/ alſo/ daß man dieſe drey Metalln/ der Geſtalt nicht von einander ſcheiden kan/ daß ein jeglichs ſonderlich blieb/ und zu Nutz gebracht wuͤrde/ doch gleichwol auß rechter Erkaͤntnuß ihrer Naturen/ iſt diß můglich/ daß die zwey beſtaͤndigſten/ unter dieſen dreyen/ als Silber und Kupffer/ von dem Eiſen/ als gegen dieſenbeyden einem unvollkom̃enen Metall koͤnnen wol geſcheiden werden/ wie man auch die kupfferigen Eiſenſew/ die im ſchmeltzen werden/ und offtmals Silber halten/ ſcheiden kan/ welcher Scheidung auff nachfolgende Weiß geſchehen mag.
Wie die kupfferigen Silberhaltigen Eiſen zu gut gemacht werden.
Das Bley-Ertz hat in gemein Spießglaß bey ſich/ welches im ſchmeltzen ins Bley/ als in ein weich fluͤchtig Metall zu greiffen/ und ſolches zuverzehren pflegt/ umb deß willen/ und ſolchem fůrzukommen/ muß dem Bley-Ertz im ſchmeltzen ſeine Gebuͤhr Eiſen zugeſetzt werden/ wie im vierdten Buch ferner davon Meldung geſchehen wird.
Weil aber nun das Bley-Ertz/ von wegen deß Spießglaß das es in ſich hat/ das Eiſen angreifft/ und das Kupffer und Silber in ſich nimbt/ ſo gibts die Vernunfft/ wann man an denen Orten/ da man Bley-Ertz ſchmeltzet/ die Eiſenreichen Kupfferſeu ſo noch Silberhaltig ſeyn/ an Statt altes Eiſens den Bley-Ertz ſchichten eintzlich eintheilt/ ſo wuͤrde ſich das Eiſen verzehren/ und Silber und Kupffer ins Bley kommen/ welches meines Bedůnckens fůglicher und beſſer nicht geſchehen kuͤndt/ dann auff das ſchmeltzen der Goßlariſchen Art/ in der das Bley unter das leichte Geſtuͤb tritt/ und viel Vnreinigkeit/ und wilde Art/ auff dem leichten Geſtub und in den unartigen Schlacken ſtehen/ und darinnen bleiben laͤſt/ wie aber das Kupffer vom Bley geſcheiden kan werden/ das wird hernach folgen.
Silberhaltiger Eiſen- Stein.
Vnd auff dieſe Weiß/ kan man auch dem Silberhafftigen Eiſen- Stein/ mit dem auffſtreuen auff das Bley-Ertz/ im ſchmeltzen das Silber nehmen/ das ſonſt fuͤglicher nicht geſchehen kůndt/ diß hab ich gleichwol zu einem Bericht neben dem probirn deß Eiſens/ denen ſo mit Schmeltzwercken umbgehen/ ferner nach zu dencken/ unvermeldet nicht woͤllen laſſen.
Nota.
Andere probiren Eiſen oder Stahl auch Silber folgender Geſtalt.
½.
Centner klein gefeillt Eiſen/ thue es in ein kein glaͤſſern Evapoir Schaͤlligen/ gieß darauff eines Probir-Scherbens voll guten ſcharffen Eſſig/ vermache das Schaͤlligen wohl zu/ damit der Dampff nit darvon verrauchen kan/ ſetz es auff ein linden warmen Sand/ das es den gantzen Tag uͤber einzutrucknen hat/ wann es gantz eingetrucknet und keine Waͤſſrigkeit mehr darbey iſt/ ſo nimb alsdann die Materi wiederumb herauß/ reib ein Centner Bley-Glas darunter/ ſetz ihm 8. Centner Bley zu/ uñ ſieds wie eine andere ſtrenge Ertz-Probe an/ man kan an Statt des Eſſigs/ auch die Phlegma Spiritus Salis oder Vitrioli nehmen.
Folgen andere nuͤtzliche Stuͤck/ die einem Probirer zu wiſſen auch von noͤthen ſeyn.
Wie man Blick-Silber rein brennen/ und die Teſt zu dem brennen recht machen ſol.
DAs Silberbrennen iſt/ daß man einen Blick-Silber/ welcher noch nicht gar rein und ſchmeidig iſt/ anff einem Teſt rein und ſchmeidig brennen ſoll/ das geſchicht auff zweyerley Art/ das eine unter dem Holtz vorm Geblaͤß/ das andere unter den Muffeln/ welches nur allein mit Kohlen geſchicht.
Ich wil aber erſtlich ſchreiben von den Teſten darauff die Silber eingeſetzt und rein darauff gebrannt muͤſſen werden/ wie die zu machen und zuzurichten ſeyn.
Nimb Aſchen darůber Laugen gemacht/ und die nicht mehr eiffer iſt/ die ſchlemme/ und laß ſie trucken werden/ behalt ſie zu deinem Gebrauch/ ſo du nun ein Teſt machen wilt/ ſo hab erſtlich einẽ irꝛdenen unverglaſten Schirben/ welche die Toͤpffer zu machen pflegen/ in der Form und Groͤß/ wie weit du die haben wilt/ geuß Waſſer darein/ und mach ihn innwendig uͤberall naß/ damit die Aſch deſto lieber daran hafſte/ als dann ſchůtte von der Aſchen/ die zuvorn gleich einer Cappelln-Aſchen angefaͤucht ſeyn ſoll/ zween Finger hoch in Schirben/ ſtoß die mit einem huͤltzern Stoͤſſel/ der bey acht Zancken haben ſoll/ gemach nider/ ſchuͤtt dann mehr Aſchen hinnach/ ſtoß dieſelb auch nider/ das thu ſo lang biß die Schirbe gantz voll wird/ ſtreich die uͤbrige Aſchen/ mit eim darzu gemachten Eiſen/ auffm Teſt eben ab/ und treib oben umb den Rand umbher/ mit einer huͤltzernen getraͤhten Kugel/ die Aſchen auff dem Teſt glat nider/ nachmals ſchneid ſolchen mit einem runden gebognen ſcharpffen Eiſen/ nach der groͤß deß Silbers/ das darauff gebrannt werden ſoll/ auß.
Wañ nun der Teſt alſo außgeſchnitten iſt/ ſo hab ein haͤrin Sieblein/ thue geriebene Bein-Aſchen darein/ beſtaͤub den Teſt damit/ daß er gar weiß werde/ und treib mit der Kugel die Bein-Aſchen auch fein glat an/ ſo iſt der Teſt bereit.
Zubereitung der Teſt.
So du nun ſolchen Teſt bald brauchen und darauff brennen wilt/ ſo mach erſtlich ein klein Kohlfeuer darauff/ daß er wol auß treug/ folgentſetz ihn vors Geblaͤß gleich und eben/ alſo/ daß das Geblaͤß gerad recht darein blaß/ welches alſo zu erkennen iſt/ halt ein Schauffel ůber den Teſt/ gehet der Blaß an der Schauffel ab/ und blaͤſet allen Staub und Aſchen auß dem Teſt herauß/ ſo ſtehet er recht/ folgent zerſchlag das Stůck Blick-Silber in Stuͤcklein/ leg zum erſten ein wenig Stroh in Teſt/ und die Stuͤcklein Silber darauff/ gib ihm Feuer und Kolen/ daß das Silber und Teſt wol bedeckt ſey/ dann laß das Geblaͤß angehen/ ſo ſchmiltz das Silber leichtlich und faͤngt an zu treiben/ und ſo es treibt/ ſo raͤum mit einem eiſernen Hacken die Kohlen von dem Silber alle hinweg/ und ſtreich das Silber auch fein rein ab/ doch alſo/ damit nichts rauß geſtrichen werde/ lege alsdann geſpalten Holtz von Taͤnnen/ Fiechten/ Kieffern/ oder Erlen darauff/ laß den Blaß darunter auffs Silber gehen/ und daſſelb rein vorblaſen/ ſo treibt das Silber unter dem Holtz/ und was noch am Bley vom treiben darbey blieben iſt/ das zeucht ſich in den Teſt/ allein merck wann ſolch geſpalten Holtz uͤber dem Teſt verbrannt iſt/ ſo leg anders darneben oder darauff/ damit das Silber mit einem friſchen Flammen gebrennt werde/ ſo wird es deſto ehe rein/ weil aber das Silber noch auffm Teſt gehet/ ſoll man es einmal oder drey/ mit einem rund gebognen eiſernen Hacken/ die glůend gemacht ſey/ auffm Teſt umbruͤhren/ ſo wird das Silber rein/ ſonſt behielte es noch unten ein Bleyſack.
Die Weiß ideſes brennens.
Holtz zum Silber brennen.
Deß brantfilbers halt.
Damit auch daſſelb Silber nicht zu hoch gebrennt werde/ ſondern ein rechten gewiſſen Halt behalte/ nemlichen fůnffzehen Loth drey Quintlein/ welchen gemeiniglich die Brantſilber haben ſollen/ ſo magſtu mittlerweil/ einmal oder zwey mit einem naſſen ſpitzigen Eiſen/ ein wenig in das Silber ſtoſſen/ und ein Prob herauß nehmen (denn es haͤngt bald daran) ſchlags ab und beſiehe/ ob es noch viel Glet hab und gelb ſey/ oder ſchlags auff einem Anpoß/ iſt es geſchmeidig/ ſo iſt das Silber recht gebrennt/ wo nit/ ſo thue die Prob wider hinein/ und laß das Silber auffm Teſt laͤnger gehen/ ſo lang biſt du die Prob am Eiſen glat/ weiß/ und geſchmeidig befindeſt/ jedoch ſollen die Silber auffm Teſt nicht vertrieben werden/ dann die Teſt werden von uͤbriger Hitz weich/ und nehmen mehr Silber zu ſich dann ſich gebuͤrt/ auff welches alles dann gut acht zu haben/ und fleiſſige uͤbung von noͤhten iſt/ wenn man die Brant-Silber auff ein gewiſſen Halt brennen wil.
Wie das Silber erkaltet.
Da auch auß Vnachtſamkeit verſehen wird/ daß das Silber ehe dann man damit fertig/ erkaltet/ ſo ſchuͤtt wider Kohlen darauff/ treibs auffs neue an/ und brenne es zu recht/ dann die unſchmeidigen Brant- Silber thun im vermuͤntzen Schaden/ darauß nachmals ein groſſer Abgang erfolgt.
Die Silber ſo nicht gar hoch gebrannt werden.
Etliche Silber-Brenner/ ſetzen im brennen auff jede Marck Silbers ein halbes Loth/ oder Quintlein gar Kupffer/ damit die Silber nicht gar zu hoch/ ſondern auff ihren gewiſſen Halt kommen/ nicht daß es beym Silber bleibet/ ſondern weil es mit ſampt dem Bley in Teſt geht/ daß dieſelbigẽ Brantſilber/ wie gehoͤret/ nit ſo hohes Halts werdẽ/ diß iſt wol ein Meinung an denen Orten/ da die Silber gegen einer Bezahlung auff einen gewiſſen Halt geantwort/ und ohne Prob angenommen werden/ da mag billich der Fleiß im brennen gebraucht werden/ damit keinem Theil ſchaden oder Nachtheil geſchehe.
Die Brenneſſen A der eingeſetzte Teſt B wie das Silber auff dem Teſt gebrannt wird C die Blaßbaͤlgen D die eiſerne mit Laim befchlagene Blech/ die man fuͤr die Hitz brauchet E Forckel/ Ruͤbrhacken/ und das Eiſen zur Prob F ein gemachter Teſt G ein Teſt der abgewaͤrmet wird H der Roſt oder Eiſen/ darauff das Branntſilber gedruͤcknet wird/ K das Waſſer faͤßlein daruͤber man die Branntſilber rein kratz L die Kugel und der Stoͤffel zum Teſt machen M der Stock darauff das Blickſilber zerſchlagen wird N das Scheitter oder geſpalten Holtz zum Silber brennen O ein gebrauchter Teſt P.
Kupfferige Blickſilber.
Was gar kupfferige Blick-Silber ſeyn/ als die auff den Saigerhuͤtten getrieben werden/ die brennen ſich wol geſchmeidig/ aber ſie bleiben zu gering am Halt/ denen muß man ein wenig Bley zuſetzen/ ſo viel ſichs leiden wil/ wie deßgleichen bißweilen auch den ſilbern/ ſo von ſpeiſſigen und koboltigen Ertzen geſchmeltzt werden/ umb ihrer Wildigkeit und Vnreinigkeit willen geſchehen muß.
Wann das Silber brẽnen verꝛicht iſt.
So nun das brennen vollbracht/ und das Silber auß dem Teſt genommen iſt/ ſol mans vollent abloͤſchen/ ſo faͤllt die anhangende Aſch leichtlich ab/ die ůbrige Aſch aber ſolſtu mit einer ſtarcken Kratzbůrſchten rein weg kratzen/ und das Silber laſſen drucken werden/ darnach die Doͤrner wann die vorhanden/ und das Silber in die Aſchen eingegriffen hat/ mit einem Hammer nider ſchlagen/ daß das Stuͤck allenthalben glat wird.
Damit aber der Leſer mehrem Verſtand dieſes Silbers brennens bekomme/ auch wie die Brenneſſen/ Teſt/ ſampt aller Zugehoͤrung formirt ſeyn ſollen/ wird er auß folgender Figur klaͤrlich zu ſehen haben.
Das Silber brennen unter der Muffel.
Teſt machen in eiſſerne Ring.
DIß Silber brennen welches fůrnemlich in Nider-Sachſen gebraucht wird/ wil einen ſondern und beſſern Fleiß haben als das gemeine Silber brennen/ darzu auch ſondere Teſt und Muffeln/ die Teſt mach alſo/ laß dir eiſerne Ring zurichten in der weit/ darnach du ein groß oder klein Stůck Silber brennen wilt/ die ſollen einer zwerchen Hand hoch/ doch oben ein wenig weiter dann unten ſeyn/ in derſelben eine thue die geſchlembte zugerichte Teſt Aſchen/ und fuͤlle ihn gehaufft voll/ ſchlag erſtlich mit einem breiten Hammer/ ſolche Aſche fein gemacht am Rand umbher nider/ dann immer weiter hinein/ ſo lang biß du die Aſchen alle nider geſchlagen haſt/ was uͤbrig oder zu viel auff dem Teſt iſt/ ſtreich mit einem Eiſen ab/ und wende den Ring alſo zu gleich mit dem Teſt umb/ auff ein wenig unter geſtreuter Aſchen/ greiff mit der Hand den Teſt unten biß auff die Helffte auß/ und zertreib die Aſchen wider mit den Haͤnden/ und druͤck den Teſt mit derſelbigen wider gehaufft voll/ ſchlags mit dem Hammer auch nider/ gleich wie du oben auff der andern Seiten gethan haſt/ und die uͤbrige Aſchen ſtreich auch mit dem Eiſen ab/ ſo diß geſchehen/ ſo wend den Teſt wider umb/ und treib mit der Kugel die Aſchen fein glat an/ ſchneid darnach den Teſt auß nach deinem Gefallen/ ſiebe auch mit einem haͤrin Sieblein Bein-Aſchen darauff/ und treib die mit der Kugel glat an/ ſo haſtu den Teſt bereit.
Dieſe alſo breite Teſt/ ſeynd viel beſſer und dichter/ als die/ ſo in die Schirben geſchlagen werden.
Muffeln zum Silber brennen.
Die Muffeln belangend/ die zu dieſem Silber brennen gehoͤrig/ ſollen uͤber runde Stoͤcklein gemacht werden/ nach der Groͤß/ damit ſie auff den Teſt gericht ſeyn/ ſollen auch außgeſchnitten werden/ welcher Form ſampt den Teſten und andern zugehoͤrigen Inſtrumenten/ die abgeriſſene Figur zeigen wird.
Der Silber Brenuofen A der Ofen inwendig B die Lufftloͤcher deſſelben/ dardurch der Wind uͤber ſich ins Feuer gehet C der eingeſetzte Teſt D der eiſerne Ring darin die Teſt geſchlagen werden E ein gemachter Teſt im Ring F ein gefuͤllter Ring mit Aſchen zum Teſt machen G die runden Muffeln H Ruͤhr hacken zum umbruͤhren deß Silbers/ auch eine Zang zum Außheben und andere Inſtrument I Kugel und Hammer zum Teſtmachen K der Knecht ſo die Blickſilber zuſchlaͤgt L der Silberbrenner/ ſo auff der hindern Seiten in den Ofen ſicht M das Wafferfaß/ darein die Brand-Silber gekratzt werden. N
So du nun ein Silber brennen wilt/ ſo ſetz den Teſt mit ſambt dem Ring/ zwiſchen gefierte Ziegelſtein in Sand oder Aſchen/ ſo tieff/ daß der Sand oben dem Teſt gleich gehe/ in einen darzu gemachten Ofen/ darein man etliche Teſt unterſchiedlich miteinander einſetzen kan/ und ſolche Wind-Locher haben ſoll/ da allweg ein Windloch zween Oefen treib.
Welcher Ofen fuͤrnemlich an die Ort dienet/ da viel Stuͤck Silber zugleich einkommen/ und mit einander auff einen Tag muͤſſen gebrant werden.
Setz nachmahls die Muffel auff den Teſt/ die nach ſeiner Groͤß gemacht ſey/ und vorn Ziegelſtein fuͤr/ daß nichts auffs Silber fallen kan/ ſchuͤtt Kohlen auff/ leg auch Kohlen unter die Muffel auf den Teſt.
Wañ nun der Teſt warm iſt worden/ ſo ſetz auch das zuſchlagene Silber hinein/ und laß angehen:
Wil mans aber bald flieſſend haben/ ſo mag man mit eim Handbalg zum Mundloch hinein unter die Muffel blaſen/ ſo fleuſt es bald.
Wanns nun gefloſſen iſt/ ſo raͤum die Kohlen wieder davon/ und laß alſo unter der Muffel gehen/ ruͤhrs ein mal oder drey um̃/ mit eim Eiſen/ wie du im andern gethan haſt/ ſo geht es auffm Teſt unter der Muffel nicht anders/ dann wie ein Silber auf der Cappelln rein ab.
Mit dieſem Silberbrennen kan man groß und kleine Stuͤck eben ſo wol brennen/ als mit den Geblaͤß/ darzu ohne Schaden und ſondern groſſen Abgang auff den Halt bringen.
Dann auff dieſe Art hab ich zu Goßlar im Scheid- Gaden (da er noch gehalten worden iſt) auff einem Teſt/ an einem Stuͤck biß in ein hundert Marck Silbers brennen ſehen: Will nun einer/ weils Silber gehet/ mit einem Eiſen ein Prob oder zwo herauß nehmen/ wie im vorigen Silberbrennen geſchehen/ mag ers thun/ dann ſolches iſt nicht zu verachten/ aber wer in dieſer Kunſt geůbt iſt/ der darff der Proben nicht ſo viel/ ſondern er kennts am Geſicht/ wann es gnug hat.
Ein ſauber Silberbrennen.
Wann nun das Silber unter der Muffel rein gebrennt/ und anfaͤht zu geſtehen/ mag man in einem kuͤpffern Rinnlein Waſſer darauff laſſen lauffen/ und vollend abkuͤhlen/ alsdann mit einer ſtarcken Zangen herauß heben/ und von der Aſchen/ wie oben gehoͤrt/ reinigen/ ſo iſt das Silber gebrennt.
Die Teſt ſoll man zuſammen halten/ dann ſie ſeynd nicht ohne Silber/ dieſelben pflegen auff etlichen Bergwercken die Gewercken zu ſich zu nehmen/ auff etlichen aber gehoͤren ſie zu gemeiner Stadt/ die kan man jederzeit zu gut machen/ und das Silber/ ſo darinnen iſt/ herauß ſchmeltzen.
Ein jedes Silber/ das Kupffer bey ſich hat/ fein zu brennen.
DIeweil es braͤuchlich iſt/ daͤß man geringhaltige Silber Fein brennet/ und offtmals die jenigen/ denen ſolches zu handẽ kombt/ gruͤndlich nicht wiſſen/ wie viel Bleys ſie darzu nehmen ſollen/ laſſen ſich immer důncken/ ſie thun ihm zu viel oder zu wenig/ die ſollen wiſſen/ daß ſie ſolchen geringen Silbern/ ſo die Marck biß in acht Loth Silbers haͤlt/ zehenmahl ſo ſchweer Bley zuſetzen ſollen:
Den Silbern aber von acht biß in zwoͤlff Loth haltig/ acht Schweren Bley/ und denen von zwoͤlff biß in fuͤnffzehen Loth haltig/ ſechs Schweren/ ſoll aber das Brand-Silber 15. Loth halten/ ſo bedarff man deß Bleys umb zwo Schweren weniger/ ſoll es aber gar rein werdẽ/ ſo iſt es allweg beſſer eine Schwere zu viel/ als eine zu wenig/ damit das Silber deſto reiner werde:
So du nun den Teſt eingeſetzt haſt/ ſo laß ihn warm werden/ ſetz von dem gebuͤhrlichen Bley zwo Schweren darauff/ daß es anfaͤht zu treiben/ trag darnach das Silber gemach auch darein/ und laß es mit einander gehen/ wann diß Bley faſt vergangen iſt/ ſo ſetz aber ein Bleyſchwern hinnach/ das thue ſo lang/ biß das Bley alles hinein geſetzt/ und das Silber rein wird: Wann das Bley alſo entzlich zugeſetzt wird/ ſo bedarff man nicht ſo viel Bleys/ als wann das Bley alles auff einmal dem Silber zugeſetzt wuͤrde/ uͤbertreib es nicht hart/ ſondern ſo kalt als es ſich leiden will/ ſonſt treibt ſich das Silber im Teſt mehr als ſonſt:
Wann dann das Silber faſt rein worden/ ſoll mans mit einem gluͤenden eiſern Hacken gemach umbrůhren/ damit es nicht einen Bleyſack oder viel Bley-Rauchs bey ſich behalte/ ſondern ſich rein außhelle/ und rein blicke.
Wie viel Bleys genommen ſoll werden.
Was aber kuͤpfferige Silber ſeyn/ wann man die auff dem Teſt rein brennen will/ ſo kans nicht fuͤglicher geſchehen/ dann unter der Muffel.
Auch haben die Silber/ die durch das Bley rein und fein gebrannt werden/ auch noch einen Bleyrauch bey ſich/ wer nun denſelben auch darvon bringen will/ der ſetz es auff einen flachen Schirben/ und verblaß fuͤr einem Geblaͤß/ ſo werden ſie gar rein.
Dem Silber dẽ Bleyrauch zu benehmen.
Wie man das Silber vom Zinn ſcheiden ſoll/ das auß einem Brand kommen iſt.
ES begibt ſich offtmahls/ daß in einem Brand/ Silbergeſchmeid/ Geld/ Kupffer und andere Metallen untereinander geſchmeltzt zuſammen kommen/ darunter dann deß mehrentheils Zinn zu ſeyn pflegt/ daſſelbige kan nicht ein jeder gemeiner Goldſchmied oder Probirer zu gut machen und ſcheiden:
Damit man deß aber auch einen Bericht haben mag/ hab ich folgenden Weg am bequemſten darzu befunden/ nemlichen:
Setz einen Teſt in Ofen/ und eine Muffel darauff/ laß beydes erſtlich wol ergluͤen.
Iſt nun deß verbrunnenen Guts zehen Pfund/ ſo ſetz auff den Teſt zwantzig Pfund rein Bley auff einmahl/ wann daſſelb anfaͤht zu treiben/ dann deß Silberreichen Zinns ein halbs Pfund auch darzu/ ſo nimbt das Bley ſolches bald zu ſich/ welches alsdann gar bald von der groſſen Hitz begint auffzuſteigen/ und ſich unartig zu ſtellen/ laß ein weil darauff ſtehen/ und zeuchs darnach mit einem eiſern Haͤcklein vom Bley rein ab/ ſetz ander Zinn darein/ laß ſeine Zeit auch darinn ſtehen/ und zeuchs dann auch ab.
Diß Eintraͤncken ins Bley und abziehen thue ſo lang/ biß daß das verbrunnen Gut alles auff den Teſt kommet:
Vnd ſo das Bley in der Arbeit matt wird/ ſo erfriſch es mit einem Pfund oder zweyen neuem Bley/ damit es in der Hitz deſto laͤnger dauren kan.
Iſt aber das verbrunnen Gut kupfferig/ ſo iſt es deſto beſſer/ wo nicht/ ſo muſt du ihm Kupffer zuſetzen/ dann es wird der abgezogene Zeug ſchmeidiger davon/ und faͤht das Bley das Silber und Gold/ lieber in ſich/ als allein auß dem unartigen Zinn.
Durch dieſe Arbeit ſeigert ſich das Silber und Gold ins Bley/ und das meiſte Kupffer wird mit dem Zinn abgezogen/ dann laß das Bley auff dem Teſt rein abgehen/ wie braͤuchlich iſt/ ſo haſtu das Silber darvon geſchieden.
Das Zinn ſo geſcheiden wird zu nutz zu bringen.
Das abgezogene Zinn und Kupffer aber zu Gut machen/ koͤnt alſo geſchehen/ daß man ſolchen Zeug abdoͤrret/ und in einem ſtarcken Feuer zuſammen ſchmeltzet:
So moͤcht es ein Glockengieſſer unter andern Zeug ſetzen/ und mit vergieſſen koͤnnen.
Als Anno 1567. die Stadt Schlackenwerdt in der Boͤhmiſchen Grentz außbrand/ und in der Ringmauren kein Hauß ſtehen blieb/ hab ich den armen Leuten/ auff dieſe Art/ ſelbſt viel verbrunnen Gut zu recht gebracht/ und das Silber darvon geſchieden/ welches ſich ſonſt niemand unterſtehen wolt.
Daß das Silber auff dem Zinn mit einem Niederſchlag zu faͤllen ſeyn ſoll.
Darnach melden auch die Philoſophi von einem Niederſchlag/ dardurch man das Silber im gemeinen Zinn niederſchlagen und in einen Koͤnig faͤllen kan/ der geſtalt:
Man ſoll das Zinn in ein ſonderlich Oefelein ſetzen/ daſſelbige ſehr heiß machen/ und dann nieder ſchlagen/ mit ſolchem koͤnne man eine zwerche Hand tieff das Silber im Zinn nieder faͤllen/ das ſolle dann in derſelben tieff abgeſtochen/ folgends das bleibende Zinn wieder niedergeſchlagen/ und abermahls abgeſtochen werden/ biß ſo lang man das Silber zu unterſt in einen Koͤnig bringe/ und ſolchen alsdann (ob wol Zinn darbey ſeyn wird/) vollend rein machen/ und ſolle der Niederſchlag dem Zinn gar nichts ſchaden.
Was aber der Niederſchlag ſey/ da ſchreiben ſie nichts von: Diß meld ich/ umb derer willen/ die Luſt zur Kunſt haben/ ob ſich einer vielleicht darinn uͤben/ und der Sachen ferner nachdencken wolt/ daß er hierinnen eine Anleitung habe.
Vor meine Perſon achte ich/ dieweil ſich Gold im Silber/ und Silber im Kupffer niederſchlagen laſſen/ daß dieſer Niederſchlag auch im Zinn muͤglich ſeyn. koͤnnen.
Wie man ein ungeſchmeidig Silber/ reichs oder armes Halts/ ſchmeidig treiben ſoll.
DIeweil vielmahls geſchicht/ daß ein Silber im Zuſammengieſſen/ etwa von einem boͤſen Rauch/ oder wann ein wenig Zinn ohngefehr darunter kommet/ oder daß unter dem Pagament zinnige falſche Groſchen geweſen/ ungeſchmeidig wird/ ſo iſt ſolches folgender Geſtalt wiederumb ſchmeidig zu machen:
Setz das Silber auff einen flachen Schirben/ der mit reiner ſubtiler Glet beſtrichen ſey/ blaß ihm zu/ biß das Silber fleuſt und wol treibt/ dann ſetz ihm ein Kuͤgelein oder drey/ nach dem deß Silbers viel iſt/ gar rein Bley zu/ verblaß es wieder biß ſo lang das Silber den Blaß beſſer haͤlt/ und ſchmeidig wird:
Jedoch ſolt du das Silber im Vorblaſen auff dem Schirben/ ein mahl oder zwey mit einem gluͤenden eiſern Ruͤhrhaͤcklein umbruͤhren/ damit es durchauß geſchmeidig werde/ alsdann laß es erkalten/ und geuß es in einen Tiegel zuſammen nach deinem Gefallen.
Vnd iſt darbey zu mercken/ wann ſich vom Kupffer etwas verblaͤſet/ davon das Silber am Halt reicher wird:
Dem muß man alsdann/ wo es den vorigen Halt behalten ſoll/ im Gieſſen mit ſo viel Kupffers wiederumb helffen.
Bley-Kuͤgelein.
Was aber ungeſchmeidig Brand-Silber oder ander gut Silber iſt/ das von einem Bley-Sack ungeſchmeidig worden waͤre/ daſſelbig/ wo deß Bleys wenig darbey iſt/ das kan ſolcher Geſtalt auff einem flachen Schirben/ ohn allen Zuſatz ſchmeidig getrieben werden/ es waͤre dann daß es deß Bleyes zu viel bey ſich haͤt/ ſo muß es auff einem flachen Teſtlein/ wie oben vom Silberbrennen gelehrt/ rein und ſchmeidig gemacht werden.
Ungeſchmeidig Brandſilber.
Man kan auch zum ſchmeidig machen deß Silbers einen Fluß zurichten/ welcher die Metallen faſt ſehr reiniget/ alſo: Nimb Salalkali/ Salpeter-Salß/ rohen Weinſtein/ und Salpeter/ eines ſo viel als deß andern/ calcionirs und ſolviers wider in einem warmen Waſſer/ laß durch einen Filtz gehen/ coagulirs/ ſo haſt du den Fluß bereit.
Einen Fluß zu unſchmeidigen Silbern.
Wie man das Kupffer vom Pagament/ gemuͤntztem Geld/ oder duͤnngeſchlagenem Silber abſiden ſoll.
NImb Schweffel und Victril/ beydes gleich viel/ reibs klein/ feuchts an mit Eſſig/ daß es werde wie ein Muß/ meng die Muͤntz oder Silber darunter/ nimb einen langen leinen Sack/ thue die Muͤntz mit dem Zuſatz darein/ nehe den Sack uͤberzwerch von unten auff biß oben an/ alſo daß die Muͤntz darinnen nicht zu dick lige/ geuß alsdann Waſſer in einen Hafen oder Topff/ henge den Sack darein/ daß er weder unten noch auff der Seiten anruͤhr/ ſeud ihn bey zehen Stunden lang beym Feuer/ alſo was ſich vom Waſſer einſeud/ das erfolge mit warmen Waſſer wieder/ damit der Hafen oder Topff allwegen voll Waſſers bleibe/ ſo ſeud das Kupffer auß dem Pagament oder Silber/ und bleibt das Silber im Sack/ das waſch auß warmen Waſſer/ und geuß zuſammen:
Das Waſſer aber ſeud trocken ein/ und reducir was bleibt mit dem Fluß/ den man zu den Kupffer-Ertzen braucht/ ſo haſtu das Kupffer/ ſo ſich auß der Muͤntz geſotten auch ſonderlich/ allein das Silber wird dardurch nicht gar fein/ ſondern behaͤlt noch etwas vom Kupffer bey ſich.
Wie man gute Probirwagen machen und einrichten ſoll.
DIeweil einem Probirer nicht allein von noͤthen ſeyn will/ daß er gantz ſaubere und rechte Probir-Wagen habe/ ſondern auch wiſſe/ wann die trahirn oder ſonſt auch wandelbar werden/ wie oder wordurch er die wiederumb beſſern und ihnen helffen koͤnne:
So achte ichs vor ein gar groſſen Vnverſtand/ und iſt auch nicht fein/ daß etliche/ die ſich doch vor kuͤnſtliche Probirer außgeben/ offt umb eines abgeriſſenen Schnuͤrleins/ oder andern geringen Mangels willen/ gen Nuͤrnberg und andere fernere Ort ſenden/ und daſelbſt ihre fallirende Probir-Wagen beſſern und wiederumb zurichten/ ſo ſie vielmehr der Geſchickligkeit ſeyn ſolten/ daß ſie von ſich ſelbſt dieſelbigen ſampt ihren Probir-Gewichten und Probir-Zeug beyde machen/ und auch juſtiren ſolten koͤnnen/ wo ſie anders ihres Probirens gewiß ſeyn/ und ſich darauff verlaſſen wolten: Derhalben/ und damit man dannoch von ſolchem auch einen grůndlichen Bericht haben moͤge/ will ich ihnen und allen Liebhabern der Probir-Kunſt/ ſonderlich den jungen Probirern zu Vnterweiſung (weil man nicht ůber all Meiſter haben kan/ die mit ſolchen Sachen rechtſchaffen umzugehen wiſſen) allhier ferner lehren/ wie man die Probir-Wagen/ Gewicht und andern Probirzeug machen/ und nachmahls/ ſo es noth thut/ wieder beſſern und rectificiren ſoll.
Vnd erſtlich von der Probir-Wag anheben/ die ſoll gemacht werden/ wie hernach folget.
Ein Probirer ſolle den Probirwagen ſelbſt helffen koͤnnen.
Probirwag Baͤlcklein.
Laß dir auß einer alten Schwerdt-Klingen ein ſubtils Wagbaͤlcklein ſchmieden und formiren/ das auch ein breit duͤnn Zuͤnglein hab/ und durchauß rein und gantz geſchweiſt/ und nichts ſchifferigs daran ſey: Dieſes alſo geſchnitte Wag-Baͤlcklein ſpanne in ein Schraub-Kloͤblein/ und feile es auß dem Groͤbſten/ ſuch alsdann das Mittel/ an demſelben Ort treib mit einem eiſern Dreihl ein Loͤchlein gerad durchs Baͤlcklein/ und mach ein rund Stifftlein darein/ das auff beyden Seiten herauß gehe/ und Futter die Fug mit důnnem Lahn-Meſſing oder Knitter-Gold/ und loͤthe mit Silbern-Schlagloͤth ſolches Stifftlein ins Baͤlcklein/ ſo ſcheuſt das Schlagloth dem duͤnnen Meſſing gern nach/ auß demſelben eingeloͤthen Stifftlein/ wird das Waͤrtzlein gefeilet.
Darnach ſchlag daß daran geſchmidte Zuͤnglein/ auff einem glatten Amboß gar duͤnn/ und gluͤe es offt in einem kleinen Holtz-Feuer/ daß es nicht reiſſe.
Folgends ſuch das Mittel am Zuͤnglein/ vom Waͤrtzlein gerad uͤber ſich/ biß zu Ende deſſelben (es ſoll aber ſeine Laͤng ſeyn vom Waͤrtzlein an biß ans Oertlein) und bezeichne es mit einem Strichlein oder Riß/ dann ſchneid auff der einen Seiten vom breit geſchlagenen Zuͤnglein am Riß gerad nieder ein Stuͤcklein uͤbrigs Eiſens herab/ und gleich auff der andern Seiten deß Riß/ ſchneide auch das Zuͤnglein gerad gegẽ dem Waͤrtzlein abwaͤrtz/ alſo daß ſich das Zůnglein uber einander rolle/ dann kanſtu das uͤbrige Eiſen auff derſelben Seiten auch weg ſchneiden.
Wann dem alſo geſchehen/ ſo gluͤe das Zuͤnglein/ und richt es wiederumb gerad uͤber ſich/ dann feile ſolches auff einem lindenẽ Holtz auffs ſubtilſte/ nach deinem Gefallen.
Du magſt auch das Zuͤnglein unten auff dem Baͤlcklein/ umb Wolſtands willen durchbrechen/ und kuͤnſtlich außfeilen:
Nachmals beuge beyde Oertlein am Baͤlcklein recht und gleich/ ehe dann das Baͤlcklein gar außgefeilt wird/ daß es auff beyden Seiten ſampt dem Oertlein gleiche Laͤnge habe:
Vnd feile alsdann das Baͤlcklein/ nach Form und Geſtalt einer wol proportionirten ſubtilen Probir-Wag/ vollend ſauber auß.
Wie aber das Feilen und die Arbeit geſchehen ſolle/ das iſt allhier keinem fuͤrzuſchreiben/ ſondern es will eine fleiſſige Vbung haben.
Waͤrtzlein.
Zůnglein.
Oertlein.
Das Kloͤblein darinn das Baͤlcklein zu hangen pflegt/ das ſolle auch gleicher Geſtalt fleiſſig und rein gefeilet werden/ alſo/ daß die Hoͤßlein/ darinn die Waͤrtzlein zu ligen kommen/ duͤnn/ und die Loͤchlein rein und gerad hindurch gemacht/ und mit einem kleinen ſubtilen Wetzſteins- Stifftlein außglettet werden/ daß kein Grat daran bleibe:
Welches Kloͤblein ſo lang ſeyn ſoll/ als das Zůnglein iſt/ und das Baͤlcklein mit dem Oertlein nicht durchkriechen kan.
Kloͤblein Hoͤßlein.
Wann nun das Kloͤblein bereitet iſt/ ſo nimb das gefeilte Baͤlcklein/ und heng es an das Kloͤblein mit dem Zuͤnglein unter ſich/ und ſihe/ ob daſſelbig auff beyden Seiten gleiche Schweren hab: Befindet ſich/ daß es auff einer Seiten ſchwerer iſt/ als auff der andern/ ſo muſtu demſelbigen Ort umb ſo viel helffen/ biß ſo lang das Baͤlcklein gleich haͤnget/ alsdann zeuch es ſampt dem Kloͤblein mit einer linden Feilen/ glat und rein/ oder mit einem linden Wetzſtein/ und polirs letztlich mit einem harten Blutſtein/ ſo man Glaßkopff nennet:
Wann alſo das Baͤlcklein gar bereit iſt/ ſo verſuchs noch einmal am Kloͤblein/ ob es gleich und eben hanget/ damit es keinen Mangel hab.
Die Prob auff das gefeilte Baͤlcklein.
Das geſchwitte Wagbaͤlcklein A das Kloͤblein auß dem groͤbſten geſchmitt B der halbe geſchmitte Kloben C die auß gefeilte Probir-Wag mit einem halben Kloben D die beyde Perlein/ eine oben an dem Kloͤblein/ die andere an dem Zunglein E die Oertiein F wie die Wag mit der Waͤrtz im Laͤger leit G die Hoͤßlein am gantzen Kloͤblein H die Aeſtlein daran die Schnuͤrlein hangen K die Probir-Wag-Schalen/ mit den kleinen Eichſchaͤligen L die Korn-Zang M.
So ein geſchmidtes Baͤlcklein mangelt.
Wo du aber keinen Schmidt/ der dir die Wagbaͤlcklein mit dem Zůnglein ſchmieden koͤnne/ haben kanſt (wie es dann nicht alle Schmidt alſo ſubtil/ gantz und von einem Stuͤck zu wegen bringen koͤnnen) ſo nimb einen reinen ſtaͤhlin Drat/ oder ein geſchmidt Eiſelein/ in Form deß Baͤlckleins ohne Zuͤnglein/ loͤte ein Zuͤnglein mit Silbernſchlagloͤt erſtlich darauff/ daran die Fugen auch mit duͤnnem Lahn-Meſſing gefuͤttert ſeyn ſollen/ darnach ſo feile nach obgeſetzter Lehr ein Baͤlcklein darauß/ Wo du aber das Futtern mit dem důnnen Lahn-Meſſing/ und dieſelbe Muͤhe nicht daran wenden wilt/ ſo kanſt du mit guͤldenem Schlag-Loͤt/ alles was an der Probir-Wag zu loͤten iſt/ rein und ſauber loͤten/ dann ſolch Schlag-Loͤt fleuſt auff dem Eiſen ohne Futtern gern/ und wird gantz/ wie dann auch die kleinen Schiefferlein an den Probir-Wagbaͤlcklein/ deßgleichen wann die Zuͤnglein/ oder Oertlein/ in der Arbeit abbrechen/ damit wiederumb koͤnnen angeloͤtet werden/ welches alles auß der Vbung erlernet wird.
Guͤlden Schlagloͤt.
Man pflegt auch die gemachte Probir-Wagen blau anlauffen zu laſſen/ damit ſie nicht ſo leichtlich roſten ſollen/ das geſchicht alſo:
Laß ein zimlich dicks eben Eiſen im Feuer warm werden/ jedoch nicht gar braun gluͤen/ leg das Baͤlcklein mit dem einen Ort darauff/ und zeuch es/ wo es anlaufft/ fort/ daß es alſo durchauß nach deinem Gefallen blau wird/ welches dann gar bald geſchicht:
Allein wiſſe/ jeduͤnner das Ort iſt/ je ehe es erwarmbt und anlaufft/ derhalben iſts leichtlich zu verſehen/ daß ſolche Oerter wieder weiß werden:
Auch pflegen allwegen in klarer heller Zeit ſolche Wagen ſchoner blau anzulauffen/ als wanns truͤb iſt/ wie ſolches die Erfahrung gibt.
Wie nun das geſchmidte Baͤlcklein/ deßgleichen die außgefeilte Probir-Wag formirt ſollen werden/ das wird auß vorhergehender Figur zu ſehen ſeyn.
Von Juſtirung und Einrichtung der Probir- Wagen.
DAs Einrichten der Probir-Wagen/ iſt eine ſonderliche Kunſt/ und an den Probir-Wagen machen das rechte Meiſterſtůck/ welches nicht einem jeden/ der ſie machen kan/ bekant iſt/ und geſchicht alſo: Wann die Probir-Wag außgefeilt iſt/ wie vor gehoͤrt/ ſo mach von Silber zwey flache Schaͤligen/ die glat und ſauber ſeyn/ und dannoch zwey gar důnne kleine Schaͤligen/ die man Einſetz- oder Eich-Schaͤligen nennet/ welche zu gleich ſo ſchwer/ als der Wag-Balcken iſt/ oder ehe ein wenig ſchwerer als leichter ſeyn ſollen/ und beſchnůr die mit ſubtilen ſeydenen Schnůrlein in der Laͤng/ als der gantze Wag-Balcken von einem Oertlein zum andern iſt/ ſolche Schnuͤrlein aber ſolle ein jedes oben ein ſubtil Aeſtlein haben/ mit denen die Schnuͤrlein ſampt den Schaͤligen an die Oertlein der Probir-Wag koͤnnen gehangen werden.
Wann die Schaͤligen alſo beſchnuͤrt ſeyn/ ſo wiege die gegen einander auff einer andern Probir-Wag/ und ſihe ob ſie gleiche Schweren haben/ dañ haͤng ſie an die Oertlein deß Baͤlckleins/ ſetz die Eichſchaͤlligen darein/ und heng die Probir-Wag an einen darzu gemachten Auffzug/ und zeuch ſie gemach auff.
Wann nun dieſelb mit einem Ort auff die Seiten ſchlaͤgt/ ſo beſihe das Baͤlcklein/ ob ſeine beyde Laͤngen auch gleiche Schweren haben: Iſt nun das Baͤlcklein gleich/ und die Wag gleichwol noch auff eine Seiten zeucht/ das iſt/ wañ du ſie auff einem Ort nieder druckſt/ daß das Schaͤlligen ſtehen bleibt/ und alſo auff der andern Seiten auch/ und will nicht wieder zu ruͤck gehen/ ſondern ſtehen bleibt/ ſo iſt der Mangel an dem Balcken/ daß er an den Orten zu hoch gericht/ davon dann die Wag auff beyde Seiten faͤllet/ und nicht innen ſtehen will: So du diß weiſt/ ſo richte den Balcken auf beyden Seiten etwas niedriger/ doch alſo/ daß er nicht auff einer Seiten hoͤher oder niedriger ſey als auff der andern:
Zu ſolchem Richten ſolt du ein birnbaumen glat Bretlein haben/ darauff ein Riß ins Creutz gemacht ſeyn ſolle/ und mitten auff dem Creutz ein Loͤchlein ſey/ auff ſolches leg den gefeilten Balcken der Probirwag/ alſo/ daß das Waͤrtzlein ins Loͤchlein/ und der Balcken und Zuͤnglein auff die Riß zu ligen kommen/ ſo kanſtu alſo bald ſehen/ wie der Balcken/ das Zuͤnglein/ und die Oertlein gerichtet ſeyn/ damit du ihm darnach helffen kanſt.
Die Probirwagen blau an. lauffen zu laſſen.
Die ſchweren der Schalen an der Probirwageu.
Aeſtlein.
Wann die Wagen fallen.
So dann das Baͤlcklein alſo gerichtet iſt/ daß es gegen den Oertlein ein wenig niedriger ſteht als der Strich/ oder Riß auf dem Bretlein iſt/ ſo leg es dann ins Kloͤblein in ſein Laͤger/ gib ihm die rechte Schnelligkeit/ alſo daß es das kleinſte Gewichtlein in den Probirgewichten/ wohlerkantlich herauß ziehe/ und im Laͤger nicht ſtecke/ auch darinnen nicht zuviel Lauffs habe/ das iſt/ daß die Hoͤßlein unten am Kloͤblein nicht zu weit vom Waͤrtzlein ſtehen/ ſondern daß man nur zu pruͤffen darzwiſchen herdurch ſehen kan.
Die Wag ſolle beladen und unbeladen innen ſiehen.
Wann nun die Probirwag auffs fleiſſigſte alſo zugerichtet/ daß ſie ihre Schnelligkeit recht hat/ und nicht ſteckt/ auch weder am Waͤrtzlein noch am Baͤlcklein kein Mangel iſt/ ſo ſolle ſie billich beyde mit den Eichgewichten beladen/ und ohn dieſelbe unbeladen auch gerecht innen ſtehen/ thut ſie das nicht/ und ſchlaͤgt beladen auff die eine Seiten/ und unbeladen auff die andere/ dann finder ſich der groͤſte Mangel/ den ihr viel zu wenden nicht verſtehen.
Man ſoll ihm aber alſo thun: Hilff der Wag oben an einem Oertlein/ und auff der andern Seiten am Schaͤlligen/ Das verſtehe alſo:
Biege das eine Oertlein ein wenig zu pruͤffen unterſich/ oder ein wenig enger/ ſo gibts der Wag auff der andern Seiten alsbald einen Außſchlag/ dann die Laͤng uͤberwaͤgt die Schwaͤre/ umb ſo viel nimb auff der andern Seiten dem Schaͤlligen ab/ damit die Wag gleich im Kloben wieder innen ſtehet/ alsdann verſuch die wiederumb/ ob ſie beladen oder unbeladen recht thue/ und ihre rechte zum erſten gegebene Schnelligkeit hab: Geſchicht daſſelbe nicht/ ſondern zeucht noch ein wenig auff eine Seiten/ ſo haſtu ihr zu viel gethan/ dann hilff ihr mit dem Biegen deß Oertleins und Schaͤlligen wieder zu ruͤck/ oder aber haſt du das Oertlein nicht auff der rechten Seiten gebogen/ ſo ſchlaͤgt die Wag noch ſehrer falſch:
Derhalben du dann leichtlich ſehen kanſt/ auff welcher Seiten der mit dem Biegen und Richten zu helffen iſt.
Du kanſt auch den Fleiß brauchen/ wann du auff einer Seiten das Oertlein gebogen haſt/ daß du nicht alsbald auff der andern Seiten dem Schaͤlligen helffeſt/ ſondern vergleichs mit Gewichtlein/ daß die Wag gerad im Kloben ſtehet/ dardurch kanſt du ſehen/ ob ſie nach ſolchem beladen und unbeladen ohne Mangel innen ſtehen wird/ darauff iſt ihr folgends leichtlich zu helffen.
Der groͤſte Mangel im Aurichten.
Wie die Probir-Gehaͤuß inwendig und außwendig anzuſehen ſeynd.
Es iſt eine groſſe Muͤhe eine Wag in ſolcher Geſtalt einzurichten/ dann es ſucht offtmahls einen Meiſter/ und macht ihn dermaſſen irꝛ/ daß er nicht wiſſen kan/ wie er der weiter helffen kan/ jedoch iſt der vorgeſchriebene jetzt geſatzte Weg zu ſolchem Einrichten der beſte/ und gehoͤrt nur ein Luſt und unverdroſſene Perſon darzu.
So viel hab ich in dieſen Sachen zu einer guten Nachrichtung/ dieweil es dem Probiren anhaͤngig iſt/ unvermeldet nicht woͤllen laſſen.
Damit auch die Probir-Wag vor Staub ſauber und rein behalten/ auch wann man die brauchen will/ durch den Wind nicht verhindert werde/ ſondern ohn allen Mangel ſicher ſtehen koͤnne/ ſo ſoll man ſie in ein ſauber wol geformirtes von Holtz gemachtes Probir-Gehaͤuß ſetzen/ welches auff beyden Seiten mit hellem liechten Glaß beſetzt ſey/ daß das Liecht darein falle/ und man alle Ding wol ſehen moͤg (deß Form in vorhergehender abgeriſſen) und auch das Gehaͤuß inwendig mit gruͤner Farb angeſtrichen werde/ umb deß Geſichts willen/ damit es durch dieſe Farb/ weil das Feuer dem Geſicht etwas ſchaͤdlich/ wiederumb geſchaͤrfft und erfriſcht werd.
Das Probir Gehaͤuß.
Wie man die Probir-Gewicht von Silber oder Meſſing machen und abtheilen ſoll/ und erſtlich die Gren- Pfenning- und Karat-Gewicht.
DIeweil beydes an der Machung und Außtheilung der Gewicht nicht wenig gelegen/ muß ich ferner anzeigen/ wie und wovon dieſelben am beſten zuzurichten ſeyn: Erſtlich iſt beſſer/ daß ſie von gutem Silber gemacht werden/ als von Meſſing/ dann das Silber ſchmutzt nicht/ laufft auch nicht ſo gern an als der Meſſing/ ſondern bleibt allwegen ſauber und rein:
So man nun das Silber an ein Zainlein gegoſſen hat/ ſoll man viereckichte Stuͤcklein darauß ſchlagen/ in der Proportion uñ Groͤß/ darnach ein jedes Stuͤcklein Probir-Gewichts ſchwer oder leicht waͤgen ſolle/ und ſolche gantz ſauber und rein feilen/ und folgends auff einem Wetzſtein glat ziehen/ darneben offtmahls auf der Probirwag ein jedes inſonderheit/ gegen der Abtheilung mit Fleiß aufziehen/ damit wo es noch etwas zu ſchwer waͤr/ daß mans leichter und gerechter machen koͤnte/ und letztlich juſt innen ſtehe.
Es vermeynen aber etliche Probirer/ man ſoll die Probirgewicht von obẽ herab/ als vom Groͤſten biß aufs Kleineſte machen und abtheilen: Etliche aber dargegẽ vom Kleineſten biß zum Groͤſten: Darauff wiſſe/ daß es folgender Geſtalt am beſten ſey:
Wañ man Probirgewicht von neuem zurichtẽ und machen will/ ſoll man die von obẽ herab/ vom groͤſt biß aufs kleineſte Stuͤck abtheilen/ umb deßwillen/ daß man am groſſen Stuͤck die gewiſſen Schweren einer Marck/ beſſer und rechtſchaffener haben kan/ als wann man vom kleineſten/ von der halben Gren/ oder Heller anhuͤb/ uñ ein Gewicht davon machen ſolt/ da entweder die Marck viel zu ſchwer/ oder zu viel leicht werdẽ wuͤrde/ als man begehrt haͤtte/ und in dem bald zu fehlen waͤre.
Derhalben ſoll man zu ſolcher Abtheilung von oben herab/ klein gekůrnt/ durchgeſiebt/ gewaſchen Kupffer brauchen/ durch welches zu ſehen/ wie viel man einem Stůck/ das noch etwas zu ſchwer waͤre/ abnehmen und wegfeilen muͤſte:
Vnd wann nun ſolch Probirgewicht gar fertig iſt/ ſo ſolle es alsdann von unten auff/ vom Kleinſten biß aufs Groͤſte/ mit Fleiß auff einer ſchnellen guten Probirwagen aufgezogen/ und ſo noch Mangel daran waͤre/ der dann nicht groß ſeyn kan/ vollennd gewendet werden.
Gewiſſe Schweren einer Marck
Probirgewicht auffzuziehen.
Wie nun die Probir-Gewicht Stuͤckweiß/ und wie ſchwer abgetheilt werden ſollen/ davon iſt oben auff dem 13. und 14. Blat Bericht zu ſind en.
Von Abtheilung deß Centner Gewichts.
GLeichwie die Gren/ Pfenning/ und Karat Gewicht/ umb der gewiſſen ſchwer willen/ von oben herab getheilt werden/ alſo ſolle es mit dem Centner Gewicht auch geſchehen.
Weil aber in den Pfunden deſſelben/ ungleiche Theil ſeynd/ das verſtehe alſo:
Der Centner hat 100. Pfund/ der halb 50. Pfund/ und das Viertheil 25. Pfund/ und man wil darauß 16. Pfund theilen/ welches einem/ der der Abtheilung nit wol berichtet/ muͤhſam ſeyn wird/ ſo ſolt du ihm alſo thun:
Wann du die Abtheilung biß auffs Viertel deß Centners recht gemacht haſt/ ſo wieg ſolch Viertel Centner gegen einem Probir-Gewicht (es ſey gleich ein Centner oder Pfenning Gewicht) ab/ und wie viel ſolches wiegt/ nach dem kanſt du deine Rechnung machen/ wie viel 16. Pfund waͤgen ſollen/ nimb deß ein Exempel/ ich ſetze/ die neuen abgetheilten 25. Pfund/ waͤgen am Pfeñing-Gewicht ein Marck 13. Loth 3. Quintlein.
So ſprech ich: die 25. Pfund waͤgen ein Marck 13. Loth 3. Quintlein/ was werden 16. Pfund waͤgen/ ſo kom̃en 19. Loth 0 Quintl. 0. Pfenning ein Heller/ und zu průffen ein wenig mehr als ein Viertel eines Hellers/ alſo ſchwer můſten alsdann ſechzehen Pfund waͤgen/ nach dieſem Gewicht oder 16. Pfunden/ theil dann mit klein gekoͤrntem Kupffer vollend dein Gewicht ab/ auffs kleinſte wie du zuvor Bericht biſt worden/ und ob gleich der Centner mehr Pfund haͤtte/ ſo kan man doch die ungleiche Abtheilung daran/ durch ſolches gleicher Geſtalt auch finden.
Ungleicht Theil.
So nun das Probir-Gewicht gantz und gar fertig gemacht iſt worden/ ſo zeuch es gleicher Geſtalt vom Kleinſten/ biß auffs Groͤſte/ wie du mit dem vorigen gethan haſt/ mit Fleiß auff/ wird dann daran noch ein Mangel befunden/ ſo wend denſelbigen auch/ dann darnach wenig Vnterſcheid ſeyn wird/ und dennoch der Centner in deiner Begerten ſchwer bleiben.
Damit du aber gleichwol gewiß ſeyſt/ ob deine Probir-Gewicht juſt und gerecht ſeyn/ ſo ſetz dieſelbigen hin/ und mach noch ein Probir-Gewicht/ dieſem an der Schwer gleich/ leg alsdann die gemachten Gewicht/ ſo in ein Probir-Gewicht gehoͤrig/ alle zuſammen in ein ſchnelle Probir- Wag/ und wieg die gegen dem andern gemachtem/ treffen die zwey gegen einander uͤber ein/ ſo haſtu ſie recht gemacht/ wo aber nicht/ und du befindeſt ſie nicht in gleicher Schwere/ ſo ſihe an welchem der Mangel ſey/ daſſelbig wende/ wer ſeiner Gewicht gewiß ſeyn wil/ der muß ſich dieſer Muͤhe nicht verdrieſſen laſſen.
Ob die Probirgewicht recht gemachet ſeyn.
Letztlich ſo numerir oder bezeichne auch ein jedes Stuͤck deß Probir- Gewichts/ mit Ziffer Punctẽ/ wie viel es an der Schwere wigt/ darbey es zu erkennen ſey/ doch ſoll das bezeichnen zuvor und ehe dann es auffm Wetzſtein glat gezogen wird/ geſchehen/ damit der Grad/ den es vom zeichnen auffwirfft/ wider gleich und eben werde/ und leg dieſelbigen in ein huͤltzern darzu gemachtes ſaubers Kaͤſtlein (deß Form in folgender Figur zu ſehen) in die runden Loͤchlein/ der ſo viel darinnen ſeyn ſollen/ als der Gewicht ſeyn/ ſcheube dann das Fuͤrſchuͤblein oder Liet fuͤr/ umb deß Staubs willen/ und daß die Gewicht rein und ſauber bleiben.
Probirgewicht Kaͤſtlein.
Das auffgethan Gewicht-Kaͤſtlein A. das zugeſchwoge Gewicht- Kaͤſtlein B.
So viel hab ich vom Probirn der Silber Ertz/ und was dem anhaͤngig/ kůrtzlich ſchreiben und melden woͤllen/ und obs wol ein Nohtdurfft geweſt waͤr/ ferner auch zu berichten/ wie dieſelbigen und ein jedes inſonderheit ſeiner Natur und Eigenſchafft nach/ im groſſen Feuer/ ůber den Stich/ offen Aug/ ůbern Ganck und krummen Ofen/ und andere Schmeltz-Wercken mehr/ zu gut gemacht und geſchmeltzet ſollen werden/ dieweil ich aber in dieſem Tractat/ allein von den Proben im kleinen Feuer zu ſchreiben fuͤr mich genommen hab/ und jetzt gedachte Schmeltz- Werck auff den Bergwercken ſonſt faſt gemein ſeynd/ habe ichs daran bewenden laſſen.
Daß ich aber von etlichen groſſen Wercken und Schmeltzen/ in dieſem und andern folgenden Buͤchern Meldung thue/ geſchicht (weil ſolches nicht gemeine Sachen ſeynd) allein umb Berichts willen.
Ende deß erſten Buchs.
APPENDIX.
Annotationes oder nohtwendige Anmerckungen/ ůber deß Herꝛn Erckers erſtes Buch.
OB wol unſer Author droben in Erzehlung der jenigen Puncten; worinn ein Probirer zum fleiſſigſten geůbt und erfahren ſeyn ſoll/ nicht mit gedencket/ daß derſelbe ſich auch in Erkaͤntnüß der metalliſchen principien/ woraus nemlich und wie die Metallen generirt werden/ ůben/ und ihren Urſprung erkennen můſſe/ ſo ſolte doch billich nicht nur ein jeder Probirer/ ſondern Jedermann der die Philoſophi und natůrliche Dinge zu erforſchen begehret/ ihm daſſelbe zu forderſt und am allermeiſten angelegen ſeyn laſſen/ daß er nemlich den Anfang und Gebrauch der Metallen und mineralien wol verſtehen lerne/ ſo wůrde er befinden daß ſolche Erkaͤntnüß gleichſam eine Wurtzel aller andern Kůnſten und Wiſſenſchafften ſey/ ſonderbarlich den jenigen/ die in und mit Metallen arbeiten můſſen/ als da ſind alle Bergleute/ Schmeltzer/ Probirer/ Müntzmeiſter/ Gold- und Silberſchmiede und dergleichen.
Es findet ſich aber in genauer Unterſuchung und Experientz/ daß alle Metallen und metalliſche marcaſiten/ als da ſind Gold/ Silber/ Zien/ Kupffer/ Bley/ Eiſen/ Wißmuth/ Spießglaß/ Zinck/ ꝛc. Auß warhafftigem Queckſilber/ Schweffel und Arſenico entſpringen/ welches die drey metalliſche Principia ſind/ nemlich Queckſilber iſt Mercurius, Schweffel iſt der Sulphur, und Arſenicum das metalliſche Saltz/ und nach dem nun eins oder das andere prædominirt/ wird das Metall ſchwerer oder leichter/ ſproͤd oder ſchmeidig/ als im Golde/ Bley und Wißmuth hat Mercurius die Oberhand/ weßwegen ſie ſchwerer ſind als andere/ und nehmen das Queckſilber in der amalgamation gern an; In Kupffer/ Eiſen und Spießglaß prædominirt der Schweffel/ darumb ſie leichter ſind/ und laͤſt ſich zwar das Kupffer mit můh/ aber Eiſen und antimonium wegen mehrern Schweffels per ſe keines wegs mit Queckſilber amalgamiren/ es ſind zwar einige/ die ſolches widerſprechen/ daß gedachte 3. Dinge die Principia der Metallen waͤren/ aber werden ſie es zum fleiſſigſten unterſuchen/ werden ſie dieſe drey Stůcke in allen metalliſchen Ertzen warhafftig befinden/ maſſen in den Schmeltzhuͤtten auß allerley Ertz der Arſenic (welchen man auch deßwegen Hüttenrauch heiſt) in groſſer Meng/ und in Geſtalt eines ungeheuren Rauchs/ und dicken Nebels herauß rauchet/ der Schweffel brennet ebener maſſen liechterloh auß den ſchmeltzenden Metallen und Ertzen; und gibt blaue/ grüne und braune Flammen von ſich/ nach Eigenſchafft deß Metalls/ kan auch auß Spießglaß- und Zinoberertz corporaliſch gezogen/ und in rechter Schweffelgeſtalt vorgelegt werden/ daß man auch damit ſolte koͤnnen anzuͤnden wie mit gemeinen Schweffelhoͤltzlein/ wie denn auch auß gemeinen Queckſilber und Schweffel in ihrer Vermiſchung im Feuer eben ein ſo ſchoͤner Zinober dem anſehen nach wird wie der Bergzinober; der Mercurius zwar oder Queckſilber erſcheinet in den Ertzen und fliſſenden Metallen nit lebendig/ welches auch nicht ſeyn kan/ ſondern coagulirt und erſtarret/ weil ihn der Schweffel oder die metalliſche Fettigkeit toͤdtet und hart machet/ wenn aber die Metallen ins Schmeltz-Feuer kommen/ ſo erzeigen ſie alleſampt eins wie das andere die Geſtalt deß gemeinen Queckſilbers/ koͤnnen auch durch Kunſt wieder in ihr erſtes Weſen/ nemlich in ein lauffendes Queckſilber auffgeſchloſſen/ und ihres Schweffels entbunden werden/ da ſie denn auch in der Kaͤlte ein wares Queckſilber verbleiben/ dennoch aber ſind obgedachte 3. Principia noch nicht das allererſte Weſen oder prima Materia der Metallen/ ſondern werden vorhero von der Natur auß den allgemeinen Elementen componirt/ und zwar fůrnemlich auß dem gemeinen flieſſenden Waſſer/ und daß deme alſo ſey/ ſehen wir taͤglich fůr Augen/ daß in allen flieſſenden Baͤchen aus purem lauterm Brunnen-Waſſer Sand und Kieſelſteine wachſen/ in welchen an vielen Orten etwas Metall iſt/ esſch ſo wenig als es wolle/ doch mehrentheils Gold oder Eiſen/ etwann auch Silber/ wie ich denn ſelber einen geſehen/ der auß einer gewiſſen Art groſſer Kieſelſteine/ welche er haͤuffig unter den gemeinẽ Pflaſterſteinen gefunden/ mit Scheidwaſſer einen ziemlichen Theil gutes Silbers extrahiren konte/ mit Verſicherung/ dz ihm ſolches ein guter Freund welcher allbereitůber 100000. Thl. auff ſolche Weiſe proſperirt, und ihn daſſelbe ebener maſſen fleiſſigzu treiben vermahnet haͤtte vertrauet/ geſchehe aber mit groſſer Mühe und Arbeit; So ſehen wir auch auß dem Rhein/ und andern Flůſſen viel Gold waſchen/ und ob zwar etliche vorgegeben/ es werde ſolches Gold aus denen Bergen von wannen der Rhein entſpringt/ unter dem Sande herauß geſchwemmet/ iſt doch ſolches laͤcherlich zu hoͤren/ daß ein ſo ſchweer Corpus in die 30.50. und mehr Meilen ſolt fortgefůhret werden/ ſondern waͤchſt vielmehr auß dem lautern Rhein Waſſer/ maſſen etwan Koͤrner gefunden werden/ die ſo ſchwer/ daß ein ſtarcker Fluß ſie nicht einer Ellen geſchweige vieler Tagreiſen weit vermoͤchte fort zu ſchwemmen/ und welches die Warheit noch beweißlicher macht/ ſo wird auch der Sand/ darauß das Gold einmal ſo rein als moͤglich gewaſchen/ und ſeparirt worden/ mit der Zeit wieder gůldiſch/ daß darauß hernach auffs neue wie vormals kan Gold gewaſchen werden/ daß aber ſolch Gold-Eiſen oder Silber ſolt immediate in den Flůſſen auß Waſſer wachſen/ ſag ich nicht/ ſondern behaupte vielmehr/ daß auch daſelbſt wie in den Bergẽ vorhero gedachte Principia als Sulphur, Mercurius uñ Sal auß Waſſer generirt werden/ und hernach allererſt darauß die metalliſche compoſition, wie denn alle Rieſelſteine/ wenn ſie ſtarck aneinander geſchlagen werden/ einen hefftigen Schweffeluch/ und im groſſen Feuer einen arſenicaliſchen Dampff exhaliren; wenn wir demnach offtgemeldete metalliſche Principia wohl ergründeten/ waͤre kein Zweiffel/ man koͤntofft viel groͤſſern Nutz auß dergleichen Arbeit haben/ auch ſeine Geſundheit beſſer in acht nehmen/ welche deren gar viel/ die nicht wiſſen was ſie unter Haͤnden haben/ jaͤmmerlich verlieren/ in dem ſie unvorſichtig die ſcharffe arſenicaliſche atomos, mit dem Athem in ſich ziehen/ welche ſich hin und wieder zwiſchen die Haͤutlein auff der Bruſt und Lunge ſetzen/ daſelbſt Apoſtemen, Vomicas, Tubercula, oder Hecticam, und alſo den Tod vor der Zeit verurſachen.
Von dem Laboratorio oder Werckſtatt eines Probirers.
JEtzt angeführte Vermahnung zur Erkaͤntnůß der metalliſchen Principien generation iſt nicht dahin gemeint/ daß darumb ein jedweder Probirer müſte unumbgaͤnglich ein hocherfahrner Mann in der Natur ſeyn/ ſondern kan wol einer ſeine Kunſt einfaͤlltig treiben wie er ſie von ſeinem Meiſter erlernet/ und doch mit allen Ehren darin beſtehen/ unangeſehen er nicht von allem rationes geben kan/ was aber den Ort belangt da das Probiren und was dem anhaͤngig/ verrichtet wird/ ſoll billich von einem jeden alle Bequemlichkeit in acht genommen werden/ wofern man den Schaden/ ſo unaußbleibllch auß der Unachtſamkeit dieſes puncts zuerwarten/ nicht an ſeinem Leibe und Geſundheit büſſen will; So iſt demnach einem jeden der mit Schmeltzen/ Abtreiben/ Scheidwaſſer Brennen und ſcheiden umbgehen will/ vor allen Dingen noͤhtig/ daß er einen weiten Camin oder Schornſtein habe/ der wohl ziehe und rauchfaͤngig ſey/ worunter etliche Ofen ſtehen koͤnnen/ damit/ wenn ſolche Sachen unter die Haͤnde kommen/ die gifftige oder ſcharffe Daͤmpffe von ſich geben/ ſelbige alſobald vom Camin ůber ſich gezogen und außgefůhrt werden/ welches doch ihrer viel nicht achten/ ſondern laboriren/ in Gewoͤlben/ da oben durchs Gewoͤlb ein enges Loch gemacht/ in etlichen auch wol gantz kein Außgang iſt/ ſondern von ihnen nur die Fenſter geoͤffnet werden/ vermeinend es werde ſich aller Dampff daſelbſt hinauß ziehen/ wůrden aber wenn ſie Achtung drauff geben/ mit dem erſten anfeuren befinden/ daß die Daͤmpffe dahin nicht gehen/ es ſey denn vorher das gantze Gewoͤlb voll/ und zu den geoͤffneten Fenſtern zu mahl nicht/ weil der Wind ſie viel mehr hinein und zuruck treibt/ nichts deſto weniger iſt mancher ſo dumm/ daß er ſolches nicht mercket/ wenn er ſchon die Bruſt allbereit ſo voll hat/ daß er fůr Keichen und Angſt kaum Athem holen kan.
Wenn aber ſo thanige Qefen unter einem guten Camin ſtehen/ kan gar fůglich alle dergleichen Ungelegeheit vermeidet werden/ welche man ſonſt unfehlbahr mit dem Athem an ſich ziehet/ als nemlich dem Bleyrauch von vielem Cappelliren und abtreiben/ welcher Rauch/ wenn er lange Zeit eingenommen wird/ gern laͤhmet und Contract machet/ geſtaltſam ſolches auch den meiſten Haffnern wegen des vielen glaſurens mit Bleyaſchen endlich zu wiederfahren pfleget; von vielem angezogenem Schmeltz-Rauch oder Arſenico aber/ bekombt man Bruſt-Geſchwer/ Lungenſucht und dergleichen/ die vielfaͤltig eingezogene Daͤmpffe und Geruch der Scheidwaſſer und Aquarum Regis bringen mit der Zeit Hertzklopffen und Ohnmachten; die langweiligen Daͤmpffe deß Queckſilbers vom Gekraͤtſch/ vergůlden uñ ſo fortan/ verurſachen endlich das zittern der Glieder/ Laͤme/ Schlag und dergleichen; welchen vielfaͤltigen Beſchaͤdigungen aber ins geſampt/ durch hier gerahtene Behutſamkeit kan begegnet/ und vorgebauet werden.
Von den Probir-Oefen.
WIe wohl unſers Authoris Beſchreibung der Probir-Qfen nicht zu verbeſſern/ ſo iſt man doch auch nicht gantz und gar dran verbunden/ ſondern wer gern unterſchiedliche Proben zugleich machen wolte/ kan wohl einen groͤſſern Ofen angeben und machen laſſen/ jedoch nach advenant mit der Außtheilung in die Hoͤhe und weite/ da alsdann auch eine groͤſſere Muffel darein kommen muß/ laͤſt man nun dergleichen Ofen von einem Haffner drehen/ ſo muß er inwendig etwas rauh/ und der Geſtalt zugerichtet werden/ daß der Beſchlag-Leimen dran hafften koͤnne/ außwendig werden auff allen 4. Seiten Faͤltze drein geſchnitten/ daß auff jeder Seiten 2. eiſerne Schienen deren 8. zu allen 4. Seiten kommen/ mit Drat koͤnnen dran gebunden/ und mit eiſernen Reiffen angefeſtet werben/ laͤſt man aber einen auß eiſernen Blechen machen/ koͤnnen inwendig ůberall eiſerne Naͤgel-Koͤpff durch den gantzen Ofen eingenietet werden/ woran der Leimen dermaſſen ſtarck hafftet/ daß er nicht anders als mit Gewalt herunter zu bringen/ ſolcher Leimen kan alſo zugerichtet werden:
Nimb gemeinen guten Leimen/ laß ihn důrꝛ und trucken werden/ alsdenn ſtoß ihn klein/ und ſiebe ihn/ deſſen nimb ein Theil/ reinen geſibten Sand halb ſo viel/ Eiſenfeylich oder Hammerſchlag den vierden Theil/ feiſten Haffners Letten den zwoͤlfften Theil/ gefeimten Roßkoht oder Pferdsknůttel ebener maſſen den zwoͤlfften Theil/ wolgeklopffte Kůhhaar oder Scheerwolle/ ohngefehr den fůnfften Theil oder nach Gutduͤncken/ ſolches alles wohl untereinander gemenget/ mit Waſſer angefeuchtet/ und mit einem Eiſen oder Schauffel bey einer Stunden lang durcheinander gearbeitet/ daß es ein weicher lutum ſey/ damit lutir deinen Probir-Ofen/ und laß ihn trucken werden/ alsdenn noch einmahl damit ůberſtrichen/ wiltu aber noch mehrern Fleiß brauchẽ/ ſo laß obgedachte erſte lutirung eine Nacht trucknen/ folgenden Tag nimb ungeloͤſchten Kalck und auch ſo viel geſibten Sand oder geſtoſſen Kieſelſtein/ feucht es an mit Eyerweiß/ und ůberſtreich damit gedachte lutirung ein mahl oder zwey/ und laß es von ihm ſelbſt trucknen/ ſo wirds compact und Glaßglitzerig/ uñ haͤlt lange Zeit/ man kan auch mit dieſem luto die Wind-Oefen retorten/ und was gar ſtarck im Feuer halten ſoll/ lutiren und ůberkleben/ doch wenn du einen eiſernen Probir-Ofen haſt mit Naͤgel-Koͤpffen/ wie gedacht/ darffſtu ſo viel Můh und Fleiß nicht auff das lutum wenden/ ſondern wenn nur ein gemeiner mit Kůhhaaren und Waſſer angemengter Leimen zwiſchen die Naͤgel-Koͤpff und etwas drüber geſchlagen wird/ haͤlt es eine gute Zeit feſt genug/ wie ich ſolches zum oͤfftern ſelber alſo gebraucht und gut befunden/ ſonſt iſt folgendes Lutum ſapientiæ auch trefflich gut:
Nimb gereinigten und gedoͤrrten Leimen zehen Theil/ außgelaugte Aſchen zwey Theil/ außgefeimten Roßkoht drey Theil/ Eiſenfeilſtaub ein Theil/ geklopffte Aſchen- oder Kühhaar oder an deren Statt Scheerwoll zwey Theil/ miſch alles untereinander/ meng es mit Ochſen- Blut an/ mit dieſem luto kan man die glaͤſerne retorten lutiren/ umb damit im freyen Feuer (Diſtilliren/ er muß aber zum oͤfftern ůberall umb die retort geklebt und denn getrucknet/ folgends wieder das ůberklebte und wieder getrucknete auffs neue mit dem luto ůberſtrichen und wohl getrucknet werden/ biß ſo lang die retort eines Zwerchfingers dick mit luto uͤberzogen iſt/ ſo kan man ſich in denen deſtillationibus, welche gewaltiges Feuer erfordern/ als Spiritus vitrioli und dergleichen/ darauff verlaſſen.
Von guten Capelln.
ES iſt zwar unſers Authoris Manir Cappelln zu machen ebener maſſen untadelich/ nichts deſto weniger will ich davon auch eins und anders anfůhren/ wie man nemlich auch auff etwas andere Weiſe kan ſehr gute Cappelln zu richten/ worauff nach allem Wunſch probirt werden kan/ darzu nimbt man Reben- oder Büchen-Aſche/ raͤdet ſie durch ein zimlich enges Sieb/ damit die Kohlen/ Stein und grobe Ziegel- Brocken davon kommen/ alsdann macht man dadurch Laugen wie gebraͤuchlich/ einmahl oder drey die durchgelauffene Lauge wieder auffgieſſend/ ſo hat man gute ſtarcke Lauge/ welche entweder in der Haußhaltung zum waſchen kan gebraucht/ oder gantz trucken eingekocht werden/ ſo hat man ein Sal Alkali, welches ein guter Fluß iſt zu Metallen/ auff die außgelaugte Aſche geuß ander friſch Waſſer/ und laß es durch und weg lauffen/ und folge mit anderm friſchem Waſſer auffgieſſend nach/ biß alle ſchaͤrffe auß der Aſche gezogen/ alsdann thu ſolche Aſche in ein Faß/ gieß eine gute quantitaͤt Waſſer darauff/ und rührs mit einem Holtz nebſt der Aſchen wohl umb/ daß das Waſſer trůb werde/ gieß alsdann das trůbe Waſſer durch ein eng haͤrenes Sieb/ ſo bleiben die Koͤhlelein/ ſo noch etwann in der Aſchen ſeyn moͤchten/ im Sieb/ und laufft allein die aller ſubtileſte Aſche mit dem Waſſer durch/ was aber grob und ſandig iſt/ das bleibt am Boden deß Faſſes ſitzen/ und laͤſt ſich mit dem Holtz nicht auffruͤhren/ daß es ſolt mit im truͤben Waſſer ſchwimmen/ das abgegoſſene truͤbe Waſſer laß ſich ſetzen/ biß es hell und lauter wird/ alsdann ſeige das klare ab/ und mache die Aſche allmehlich trucken und zu ballen/ und laß dieſelbigen wenn ſie gantz trucken/ noch einmahl in einem Toͤpffer-Ofen/ wenn er brennet/ oder ſonſt in einem groſſen Feuer außglüen/ ſo verbrennet ſich das trůbe/ und Koͤhlelein/ ſo noch moͤchten mit durchs Sieblein gangen ſeyn/ vollends gaͤntzlich nach ſolchem außglůen gieß wieder Waſſer darauff/ damit die Hitze herauß gezogen werde/ denn wofern ſolches nicht beobachtet wird/ hat man hernach im außgluͤen und wieder herauß heben der Cappelln/ zu gewarten/ daß ſie gerne zerfallen wie ein ungeloͤſchter Kalck/ welcher auß der Lufft Feuchtigkeit an ſich ziehet/ und davon zerfaͤllt:
Mach alsdann ſolche Aſche gantz trucken/ damit ſie zum zarteſten koͤnne gerieben werden/ ſo iſt ſolche Aſche zum allerbeſten bereitet/ die verwahre fleiſſig in einem Geſchirr daß du verſichert ſeyn koͤnſt/ daß weder Hunde noch Katzen bruntz oder einigerley Harn/ auch keine Brotbroſamen oder Salien darzu gerahten moͤchten.
Ferner muſtu zu guten Cappelln auch Beinaſchen haben/ darzu ſind die Kalbsknochen oder Beine am dienſtlichſten/ in Mangel aber derſelben nimb Knochen von Pferden/ Rindern oder andern Vich/ (nur daß keine Schweinsknochen darzu kommen) zerſchlag ſie mit einem Hammer zu Brocken/ damit ůberall auß denſelben alles Fett mit Waſſer koͤnne geſotten werden/ thu ſolche außgeſottene Brocken in einen oder mehr Haffen/ und laß ſie in einem Haffners- Ofen fein weiß brennen/ folgends zerſtoß ſie im Moͤrſer/ und ſiebe ſie durch ein eng haͤren Sieb/ alsdann geuß Waſſer darauff/ laß es eine weil daruͤber ſtehen/ denn wieder abgeſeiget/ und ſolches einmahl oder etzliche wiederholet/ damit gantz und gar keine ſchaͤrffe darin gelaſſen werde/ ſo mach ſie denn wieder trucken/ vertheile ſie in etliche Haͤfelein/ und laß ſie wieder in einem Haffner-Ofen wohl durchglüen/ alsdenn ziehe die Hitz mit ſauberm Waſſer darauß/ wie oben auß der Aſche/ mache ſie gantz trucken/ und reib ſie auff einem Reibſtein zum zarten Mehl/ daſſelbe verwahre ebenmaͤſſig/ daß nichts darzu oder darunter komme.
Neben dieſen zum Vorraht præparirten Stücken erfordern unſere Cappelln auch einigen Zuſatz von Thon/ oder Haffner Letten/ der muß alſo bereitet werden; Nimb blaulichten guten Toͤpffer Thon/ zerrůhre ihn in einem Schaff mit Waſſer/ biß daß Waſſer gantz trübe wird/ als dann gieß es durch ein eng haͤren Sieb/ damit nichts grobes durchlauffe/ und folge alſo nach mit aufruͤren und durchgieſſen/ biß alles ſubtile im Waſſer zertrieben/ und mit durchs Sieb geſchwemmet worden/ alsdann laß ſich daß trůbe Waſſer ſetzen/ und gieß das lautere herab/ den Letten am Boden mache zu Ballen/ und laß ſolche an der Sonnen oder einem warmen Ort trucken und důrr werden/ dieſtoß klein und raͤutere es durch ein enges haͤren Sieblein/ das heb ebenwaͤſſig verwahrlich auff/ biß du geſonnen biſt Cappelln zu ſchlagen.
Von guter Claͤr/ oben auff die Cappelln zu ſtreuen.
WEil keine gute Cappelln koͤnnen geſchlagen werden/ wenn nicht zugleich oben auff dieſelbe auch gute Claͤr getragen/ oder auffgeſtreuet wird/ als muß ſolche vorhero in Vorraht gemacht/ und bey der Hand ſeyn; Selbige iſt nun nichts anders als eine aller ſubtilſte und zarteſte Aſche oder Mehl von gebranten Knochen oder Fiſchgraͤten/ oder Hirſchhorn/ und wird oben auff die Cappelln getragen/ umb dieſelben damit glatt zu machen/ und dadurch das rauben von dem jenigen/ was probirt und abgetrieben wird/ zu verhuͤten/ wie denn auch die abgetriebene Koͤrner ſich ſauber davon abſtechen/ dieſelbe wird alſo gemacht:
Wenn du obgedachter maſſen Knochen brenneſt/ ſo laube auß ſolchen einmahl gebranten Knochen die weiſſeſten und haͤrteſten Schienen auß/ und laſſe ſie in einem Haffners-Ofen noch einmahl brennen/ alsdann ſtoß ſie klein/ gieß Waſſer darauff/ und procedir damit wie oben mit anderer Beinaſche/ wann denn alle ſchaͤrffe herauß iſt/ ſo mach ſie trucken/ und brenne ſie abermal/ alsdann ſtoß ſie klein undraͤitere ſie durch ein haͤren Sieblein/ gieß denn wieder Waſſer drauff/ und ziehe die ſchaͤrffe auß/ im Fall das Feuer noch einige drin gelaſſen haͤtte/ alsdenn wieder getrucknet/ und auff einem Mahlerſtein auffs zaͤrteſte gerieben/ gieß denn wieder friſch Waſſer drauff/ und laß es drauff ſtehen/ biß ſich die Claͤr geſetzet/ ſiehet denn das darauff geſtandene Waſſer gelblich auß/ ſo ſeige es, ſitſam ab/ und anders drauff zu etlichen mahlen/ endlich gieß wieder friſches Waſſer drauff und rühr die Claͤr damit umb/ daß es trůb wird/ alsdann ſchütt ſolch getrůbtes Waſſer in einen leinen Sack von dichter Leinwad/ oder in ein leinen Tuch/ daß ůber ein ander Geſchirꝛ geſpannet ſey/ ſo laufft die ſubtileſte Claͤr trůber weiſe durch die Leinwand/ růhr es offt in der Leinwand/ damit es die Loͤchlein nicht gar verſchwemme/ ſondern ſtets trůb durchlauffe/ alsdann laß ſich das durchgelauffene ſetzen/ truckene ſtoß und ſiebe es wieder/ ſo haſtu gute Claͤr/ auff dieſe Weiſe kan man auch auß allen Fiſchbeinen und Graͤten als von Stockfiſchen/ Rotſcher/ Hechten und andern die außerleſenſte Claͤr machen/ wenn man vorhero das Fett und Schmutz herauß ſiedet/ und die Graͤten ſauber waͤſcht/ alsdann brennet/ und zurichtet/ wie itzt von den Beinen gelehrt worden.
Wie die Cappelln geſchlagen werden.
HIerzu muß man recht proportionirte Cappelln-Futter machen laſſen/ nachdeme man die Cappelln groß haben will/ ſolches beſtehet von zweyen Stůcken als dem untern Theil welches ein meſſinger oder hoͤltzener Ring iſt/ worin die Aſche oder feuchte Cappelln mixtur geſchlagen wird/ und heiſſet die Nunne/ das Obertheil aber iſt ein Stempel/ womit man die mixtur einſchlaͤgt/ und wird der Moͤnch genannt/ wie davon der Abriß in unſerm Authore zu finden; dieſes ſchlagen nun geſchicht mit folgender Beſchickung; Nimb der obigen geſchlemten und zugerichten Holtzaſchen acht Theile dem Gewicht nach/ als zum Exempel acht Marck/ der bereiteten Beinaſchen zwey drey Theil oder Marck/ und ſo viel als dieſes beydes zuſammen wiegt/ ſo nimb dargegen den achten Theil zu rechnen deß geſchlemten und gedoͤrreten Haffners-Letten als zum Exempel 1⅜ Marck/ menge dieſe drey Stůck wohl untereinander/ und ſiebe ſie zuſammen durch ein enges haͤrenes Sieblein/ damit alles wohl untereinander kom̃e/ alsdenn feuchte es an mit reinem Brunnen-Waſſer/ jedoch nicht zu viel/ ſonſt wird es anklebig/ und bleibt am Cappellfutter hangen/ hievon drücke die Nonne voll/ ſetz alsdenn den Moͤnch drauff/ und ſchlag ohngefehr drey gleich ſtarcker Schlaͤge darauff/ heb den Moͤnch wieder ab/ und ſtreu in die geſchlagene Cappelle von deiner Claͤr/ vertheil ſie mit dem Fingern überall gleich/ wiſch den Moͤnch ſauber ab/ und ſchlag denn damit noch anderthalben Schlaͤge auff die Claͤr/ dann drucke die Cappelle auß dem Futter auff ein ſauber Bret oder Stücklein Filtz/ fůlle die Nonne mit Aſchen-mixtur wieder voll/ und halte mit folgendem Schlagen gleiche maſſe/ damit alle Cappelln gleich hart geſchlagen werden/ die ſtürtz dann umb und laß ſie langſam trucken werden/ ſie werden je aͤlter je beſſer/ und wird darauff allezeit etwas mehr als auff andern erhalten; Sonſt hab ich auch und darzu von Muͤntzverſtaͤndigen geſche Cappelln ſchlagen von drey Theil geſchlem̃ter Buchen-Aſchen/ ein Theil Ziegelmehl durch ein enges Sieb geſchlagen und ein Theil Bein-Aſch zuſammen mit ſtarckem Bier angefeuchtet/ ſolche Cappelln halten ſich zwar in und auſſer Feuer feſt und hart zuſammen/ ziehen aber nicht wol Bley/ und halt ich vor meine Perſon wenig drauff/ aber man hat ſonſt einen geringen Zuſatz/ davon die Cappelln feſt halten/ über die maſſen wohl ziehen und gute Proben machen/ gebůret ſich aber nicht alles gemein zu machen/ man kan auch in der Eil eine Cappelle oder Teſt von eitel geſibter und ſubtilgeriebener Bein-Aſchẽohn andern Zuſatz machen/ wenn man nemlich Salpeter in reinem Waſſer zergehen laͤſt/ und damit die Bein-Aſche ſo viel als gnug iſt aufeuchtet/ und darauß alsdenn die Cappelle ſchlaͤgt/ denn ſolch Salpeter Waſſer hindert daß ſie nicht raubt/ und laͤſt ſich ſehr wohl darauff abtreiben/ zu den Teſten laͤſt man einen Haffner irdene Naͤpffe drehen und brennen/ und nachdem man viel darauff abtreiben will/ werden ſie auch groß gemacht/ nemlich zu einer gantzen Marck oder mehr/ ſelbige Naͤpffe trück et man ebener maſſen/ von der angefeuchteten mixtur voll/ ſtoſſet es mit einem runden Holtz feſt auffeinander/ und ſchlaͤgt zuletzt mit einer hoͤltzern Kugel die runde kante hinein/ man pflegt auch groſſe eiſerne Ringe voll zuſchlagen/ und mit dem Ringe abzutreiben/ da man hernach das vorige außſchlaͤgt und wieder friſche Cappelln-mixtur drein/ und koͤnnen alſo ſolche Ringe zu unterſchiedlichen mahlen an Statt irdener Teſte gebraucht werden/ gehet auch eher drauff ab/ weil das Eiſen mit erhitzen hilfft.
Wie das Feuer im abtreiben zu regieren/ und was darbey in acht zu nehmen.
ES iſt nicht wenig daran gelegen/ daß man beim abtreiben daß Feuer gebůrlich regire/ und dem eingeſaͤtztem Werck nach Erheiſchung der Nohtdurfft heiß oder kůhl thue/ welches fůrnemlich mit Geb- und Nehmung der Lufft geſchicht/ ſo vom brennenden Feuer durch die offene Wind- und Lufftloͤcher an ſich gezogen/ und damit nur mehr auffgeblaſen wird/ darumb můſſen an den beyden Mundloͤchern eines Probir- Ofens Fůrſchůblein ſeyn/ umb damit ſo viel Lufft als man will zugeben; was die Vermehrung der Hitze belanget/ verurſacht ſolche wie gedacht der freye Lufftzug/ wenn man die Loͤcher offen laͤſt/ deſſelben gleichen auch in einem groͤſſer Ofen groͤſſere Hitze/ weil dar in mehr Kohlen zugleich brennen/ ſo hitzet auch eine Gattung Kohlen mehr als die andere/ nemlich die weichen friſch gebranten mehr als die harten/ weil die weichen mehr offen ſind/ und das Feuer ſie überall alßbald durchgehen kan/ davon es ſich vermehret/ und eine jehlinge Hitz und Lohe von ſich gibt; ſo wird auchdie Hitze vermehret/ wenn die Muffel gar niedrig/ důnn und viel außgeſchnitten iſt/ ob ſchon ſonſt der Ofen ſeine rechte Außtheilung und proportion hat/ und das Feuer an ihm ſelber auch nicht ůbertrieben wird; hingegen wird das Feuer vermindert und geſchwaͤcht/ wenn feuchte Lufft und Regen-Wetter iſt/ zu welcher Zeit man einen Probir-Ofen nicht recht erhitzen kan; ſo mercket man auch bey mattem Wetter daß das Feuer matt abgehet/ auch wenn Feuer hauſſen neben einem Probir-Ofen gemacht wird/ erſtecket es das Feuer im Probir-Ofen/ daß es zu kalt gehet/ wenn auch viel kleine Kohlen auff den Probir-Ofen gethan werden/ verdaͤmpffen ſie das Feuer/ daß es nicht recht brennen und ſeinen Zug haben kan/ darumb man ſolche kleine Kohlen und Gemülm ſoll davon laſſen/ und zum probiren nur mittelmaͤſſige Kohlen brauchen.
Damit aber das Feuer recht nach aller Nohtdurfft gehalten werden koͤnne/ ſo můſſen die Staͤnglein worauff das Bodenblat der Muffel liegt/ ſo lang ſeyn/ daß ſie einer guten Zwerchhand herauß fůr den Ofen gehen/ damit daſelbſt vor dem obern Mundloch ein thoͤnern Plaͤtlein’/ welches halb rund ſeyn muß/ auff den herauß ragenden Staͤblein liegen koͤnne/ ſolches pflegt man vor daſſelbe Mundloch auffzulegen/ dergleichen Plaͤtlein auch vor dem untern Mundloch auff dem Herd liget/ und vor daſſelbe ebenmaͤſſig angelehnet wird/ laͤſt man aber den Probir-Ofen von Eiſen Blech machen/ ſo můſſen an beyden Mundloͤchern Rinlein/ und darin eyſerne Fůrſchieblein ſeyn/ welche auch zu daͤmpffung deß Feuers etwas bequemer als die auffgelehnete irdene Plaͤtlein; der Probir-Ofen muß an einem dunckeln Ort ſtehen/ oder aber vor den Fenſtern ſchwartze Vorhaͤnge ſeyn/ welche bey ſolchem Handel vorgezogen werden/ weil das Feuer im dunckeln allemahl beſſer als beym hellen Tage zu erkennen; Wenn nun ſolcher Geſtalt alles bey der Hand iſt/ ſo feure den Ofen und fůlle ihn mit eitel mittelmaͤſſig groſſen Kohlen voll/ ſetz die Cappelln in die Muffel und leg eine groſſe Kohle vor das obere Mundloch/ das untere Mundloch aber laß offen/ und laß das Feuer wohl gehen/ mit nachwerffung anderer groſſen Kohlen/ biß die Cappelln eine halbe Stunde oder nach dem ſie groß iſt/ etwas laͤnger durchglůet/ welches abgeaͤdnet heiſt/ alsdenn trag ein Stůcklein Bley in die Cappelle/ und laß es treiben/ treibt das Bley ohn hůpffen oder ſpratzen/ ſo iſt die Cappelle gnug durchglůet/ hůpfft aber das Bley im treiben/ ſo muß die Cappelle noch laͤnger erglůen/ iſt nun die Cappelle recht abgeaͤdnet ſo ſetz dein Werck drauff/ und wenn es anhebt zu treiben/ ſo thu ihm mit dem Feuer kalt/ ſonſt verfůret die Hitze etwas vom Silber/ fürnemlich in reichen Proben/ ſolches kalt thun aber geſchicht/ wenn man die Kohle aus dem obern Mundloch thut/ auch den Deckel auffden Ofen legt/ daß der Außgang deß Feuers viel oder wenig/ nachdem man mehr oder minder kalt thun will/ verſperꝛet werde/ und mache das untere Mundloch auch zu/ jedoch alles der Geſtalt/ daß das Werck auff der Cappelln nicht erſticke/ darumb muß man den Ofen nicht gantz zudecken/ ſondern dem Feuer etwann eines Zwerchfingers weit Lufftlaſſen; will man aber noch kaͤlter thun/ ſo ſetzt man das halbrunde Inſtrumentlein hinten fůr das Loch der Muffel/ und die andern zwey auff beyden Seiten/ ſchiebt auch das halbaußgeſchnittene Vorſchieblein vor/ ſo wird das Feuer dermaſſen gedaͤmpfft/ daß Cappelle und Muffel gantz verdunckeln; will mans wieder warm haben/ ſo oͤffnet man alles allgemach wieder und thut fůrnemlich den Deckel auffm Ofen halb weg/ leg vor das obere Mundloch ein oder zwo groſſe Kohlen/ und ſo es gantz warm gehen ſoll/ ſo nimbt man den Deckel vom Ofen gar weg/ macht das untere Mundloch aller auff/ das Zeichen/ aber obs heiß gehet/ iſt dieſes wenn der Rauch von der Eappelln hoch auffſteiget/ wenn er ſich aber unter ſich begibt/ item wenn das Werck auff der Cappelln langſam treibt/ auch wenn die Cappelln beginnet ſchwartz zu werden/ ſo weit ſich das Bley hinein gezogen/ ſind Zeichen daß es kalt gehet/ kan man ihm alſo wieder warm thun/ fuͤrnemlich aber muß man der Prob waͤrmer thun/ wenn ſie bald blicken will/ damit ſie keinen Bleyrauch behalte/ und davon ſchwerer werde/ nachdeme ſie auch allbereit geblickt hat/ ſo laß ſie noch etwas im Ofen ſtehen/ und thue die Kohlen vom obern Mundloch hinweg/ denn alſo loͤſet ſich das Korn von der Cappelle/ und laͤſt ſich ſauber abſtechen.
Von Bereitung guter Feuer beſtaͤndiger Muffeln/ Bodenblaͤtter/ Schirben/ Tiegel und Tiegel-Deckel.
ES ſtehet nicht allein ſehr wohl/ daß ein jeder Meiſter ſein eigen Werck-Zeug ſelber machen koͤnne/ ſondern man kan ſich auch beſſer auff ſeinen eigenen als eines andern Fleiß verlaſſen/ fürnemlich was das irrdene Zeug belanget/ ſo groſſes Feuer außſtehẽ muß/ da weiß man wol wie es pflegt zu gehen/ wañ dergleichen auf den Kauff gemacht wird/ wie liederlich und etwann auch unformlich manche damit umgehen/ bekůmmern ſich wenig/ ob der jenige der es bekompt/ damit verſorgt ſey oder nicht/ ſondern wenn ſie nur das Geld haben/ mag hernach der Kauffer ſehen wie er zu recht kompt/ ihr gemacht Werck mag halten oder brechen/ ja verkauffen offt wiſſentlich ſolch Geſchirr/ ſo ſchon geriſſen/ und von ihnen wiederumb ein wenig ůberſtrichen iſt/ daß mans nicht ſehen kan/ und wenn denn ſolch Zeug ins Feuer kompt/ kan es nicht halten/ ſondern geſchicht einem offt groſſer Schade damit/ in dem einer manchmahl etwas koſtbares in dergleichen Geſchirr ins Feuer ſetzt/ und in der Aſchen wieder ſuchen muß/ welches denn ſelten ohn Abgang geſchicht/ der doppelten oder dreyfachen Arbeit zugeſchweigen; wer aber ſeine Sachen ſelber macht/ hat ſich zum wenigſten keines Betrugs zu beſorgen/ kan auch alles beſſer nach ſeinem Sinn und Manir/ deren er durch langẽ Brauch gewohnet/ und daran ein beſſer Compendium als andere zu haben vermeinet/ erſinnen und anformen.
Man mache es aber nun ſelber/ oder beſtelle es bey andern/ ſo kan doch ohn gute Erde nichts guts verfertiget werden/ und hat zwar unſer Author in bereitung guter Erde nichts ermangeln laſſen zu beſchreiben/ jedoch verhoffe ich auch in dieſer Materi keinen Undanck zu verdienen/ wenn ich noch auff etwas andere Weiſe die gute und Vortheilhafftige zu Bereitung derſelben machen lehre/ nemlich folgender Geſtalt: Nimb guten blauen Toͤpffer-Thon/ der im breñen fein weiß wird/ laß ſolchen an der Sonnen oder an einem warmen Ort gantz trucken/ und důrr werden/ alsdenn mit einem hoͤltzern Hammer oder Schlaͤgel zerſchlagen/ und mit Waſſer erweicht/ folgends in einem Schaff mit Waſſer zertrieben und gerühret/ biß daß Waſſer truͤbe wird/ ſolches abgegoſſen und ſich ſetzen laſſen/ denn wiederumb getrucknet/ geſtoſſen/ und durch ein eng Sieb gereitert/ ferner ſtoß auch ſelbige Erde/ die allbereit in eines Haffuers Ofen gebrant worden/ oder andere gebrante neue Schirben von Haͤffen oder Tiegeln zu Pulver/ ſchlag es gleichfalls durch ein Sieb/ und behalts abſonderlich/ denn nimb auch fluͤſſigen geſchlem̃eten Sand oder klein geſtoſſene Kieſelſteine/ ſo geſchlemmet und wieder getrucknet/ ſchlags ebenmaͤſſig durch ein Sieb/ und habs beyſeits zur Hand denn nimb deß geſchlem̃eten Thons nach Nohtdurfft/ feuchte ihn an/ nimb auch von dem Schirben-Pulver und Kieſelmehl jedes gleich viel/ miſche beydes untereinander/ deſſen nim zwey oder drey Theil zu einem Theil deß angefeuchten Thons/ wenn er gar fett iſt/ iſt er aber mager ſo nimb weniger/ arbeite alles wol untereinander/ oder nimb geſchlem̃eten und wieder gedoͤrꝛeten Thon der zimlich fett iſt/ acht Theile/ gepulverte Tiegel-Scherben vier Theile/ gepulverten Kieſelſtein/ zween Theil/ geſtoſſen Glaß einẽ Theil/ ſtoß alles gantz klein/ ſiebe es durch ein eng haͤren Sieb/ und vermiſch es fleiſſig/ daß alles wol untereinander kom̃e/ denn feuchte es an/ und behre es zum beſten durch einander/ ſo iſt die Erde bereitet daraus zu machẽ was man will.
Wiltu nun Muffeln/ Treibſcherben oder Schmeltztiegel drauß gemacht haben/ ſo muſtu zu jeder Gattung die gebůrliche Formen haben von birnbaumen Holtz gedrehet/ als nemlich zu Muffeln/ ſo groß als du dieſelben von noͤhten haſt/ alsdann werden ůber zwey gleiche Hoͤltzer-Blaͤtter mit einem Kupfferdrat geſchnitten/ uñ über die Muffel-Form gelegt/ biß ſo lang ſie etwas drauff erharten/ alsdan dran außgeſchnitten was außzuſchneiden iſt/ wie ſolches unſer Author gnugſam beſchreibt/ folgends erſt im Schatten und ferner an der Sonnen wohl gedrucknet/ die Formen der Tiegeln nnd Treib-Schirben můſſen vorher in geſibtem reinem Sande umgeweltzt werden/ bevor man die Erde darumb ſchlaͤgt/ damit mans unzerbrochen koͤnne wieder davon bringen/ und beſtehen beyderſeits von zweyen Stůcken wie die Cappelln-Futter/ nur allein daß die Schirben nicht tieff ſondern gantz flach gleich den Cappelln gemacht werden/ der untere oder innere Theil ſolcher Form heiſt der Kern oder die Patron, welche denn zu Schmeltz-Tiegeln groß oder klein/ nachdeme man die Tiegeln zu brauchen hat/ gemacht wird/ deraͤuſſere oder obere Theil ſolcher Form wird die Hůlſe genant/ und můſſen die 2. Stůck nit ineinnander ſchlieſſen/ ſondern zwiſchen beyden ſo viel ſpacium oder Raum ſeyn als der Tiegel dick iſt/ da denn fůrnemlich die Dicke des Bodens eines mittelmaͤſſigen Tiegels eines Zwerchfingers/ und an den groͤſſern noch dicker ſeyn muß/ wornach ſich denn zurichten daß im Schlagen der Tiegel umb ſo viel der Kern den Grund der Huͤlſen nicht erreiche/ wenn man nun Tiegel ſchlagen will/ ſo nimbt man ein Stůck der bereiteten Erden/ drůcket ſolches umb den Kern/ der vorhero mit Sand beſtaͤubt worden/ und formet es ůberall gleich an/ wenn er denn fertig/ nimbt man ihn ab/ wiegt dargegen ſo ſchwer andere Erden ab/ und zwar ſo viel Klumpen als man Tiegel machen will/ welches darumb geſchicht/ damit alle Tiegel gleich dick werden/ beſtaͤubt die Form wieder und faͤhret mit ſchlagen fort/ die geſchlagene Tiegel ſtellet man auff ein ſauber Bret an die Lufft/ und laͤſt ſie halb trucken werden/ alsdenn ſaͤubert man den vorgebrauchten Kern von allem Sand und Erden/ ſchmieret ihn umb und umb mit einem Schnitzlein Speck oder Schwarten/ oder auch mit einem Schwaͤmlein in Oel gedunckt/ nimbt einen nach dem andern der halbaußgemachten Tiegel/ thut ihn wieder ůber den Kern/ wie er zuvor drauff geweſt/ ſchmieret auch inwendig die Hülſe der Form ůberall mit Speck/ und ſtůrtzt ſie ůber den Tiegel/ denn ſetzt man die Hůlſe aufden Boden/ ſchlaͤgt mit einem hoͤltzern Hammer drey ſtarcke Schlaͤge auff den Stiel deß Kerns/ und ziehet ihn denn auß dem Tiegel/ die Hůlſe kehret man umb/ haͤlt die Hand unter/ und ſtoͤſt die Hůlſe an der Seiten an die Banck/ da man arbeitet/ ſo faͤllt einem der Tiegel in die Hand/ ſolcher maſſen ſchlagen ſich die Tiegel glatt und compact, die laͤſt man denn vollends gantz trucken werden/ und dafern man keine ſalien darein ſchmeltzen will/ ſo iſt nicht noͤhtig ſolche Tiegel zu brennen/ ſondern wenn man darinn Metallen in Windoͤfen ſchmeltzt/ brennen ſich die Tiegel zugleich im ſtarcken Feuer/ doch muß man in ſolchem Fall das Feuer von oben laſſen angehen/ damit die Tiegel allgemach erhitzen/ ſtůnde ſonſt zu beſorgen/ daß ſie von jehlinger Hitz in Stůcke zerſprůngen.
Wer aber dennoch ſolche vorhero ehe er ſie braucht gebrannt haben will/ kan ſie nebſt denen Muffeln/ Treib-Schirben und Tiegel-Deckeln/ die er gemacht und vorhin gar wol getrucknet ſeyn můſſen/ in eines Haffners Ofen brennen laſſen/ oder es kan einer ſolche Sachen auffeinander ſtellen/ mit gebacknen Steinen umblegen/ ſo hoch daß Kohlen biß uͤber das Zeug koͤnnen drumb geſchüttet werden/ die zündet man hernach von oben an/ daß ſie allgemach hinab brennen/ und ſo die erſte Zuſchůttung der Kohlen nicht gnug iſt/ kan man noch einmal oder zwey hernach ſchütten/ biß alles wol durchbrant und recht gebacken worden.
Die Tiegel-Deckel kan man wol auß freyer Hand/ oder auch in darzu gemachten Formen machen/ welche ſich denn ebener Geſtalt im Schmeltzen ſelber brennen; doch muß man auch Deckel ůber die Tiegel in jehlinger Glut haben/ und můſſen alſo derer auch vorhin gebrant ſeyn/ ehe man ſie braucht.
Von guten Schmeltz-Oefen.
DIe Probirer haben ihre gebraͤuchliche Ofen mit Schienen und Reifen/ mitten weiter als oben und unten/ unten unter dem Roſte ohn Boden/ wie ſolche in unſerm Authore beſchrieben/ und abgeriſſen zu finden/ ſo ſind auch andere Wind- Ofen gantz gemein und braͤuchlich/ welche von gebackenen Steinen und wohlzugerichtetem Leimen gemauret werden/ auff dem Boden mit einem weiten Windloch/ ůber ſelbigem der Roͤſter/ und alsdenn vollends einer guten Spann hoch/ oder etwas hoͤher/ nachdeme man hohe Tiegel braucht/ auffgefůhrt/ auch oben enger zugeſchmieget/ ſo ziehen ſie wohl/ und ſo etwas vorfaͤllt das gar ein ſtarckes Schmeltz-Feuer erfordet/ kan man in der Eil einen jeden Schmeltz-Ofen viel hefftiger erhitzen/ wenn man oben überzwerch auff alle 4. Ecken des Ofens gebackene Steine legt/ daß ſie dieſelbigen Ecken bedecken/ und alſo der Ofen noch enger wird/ über ſelbige Steine legt man noch andere ůber zwerch/ und abermahl enger/ und alſo fort/ biß der Ofen faſt gantz zugelegt worden/ ſo ziehet ſolcher zugeſpitzter Lufftzug uͤberaußgewaltig/ und verurſacht ein viel ſtaͤrcker Schmeltz-Feuer/ wer aber mehrere Unkonſten anzuwenden hat/ der laſſe ihm einen runden Ofen von Eiſen-Blech machen/ ſo hoch und weit daß ůber und neben dem Tiegel Platz gnug vor Kohlen ſey/ mit Fuͤſſen und Ringen/ damit man ihn tragen und ſetzen koͤnne/ wohin man will/ unten muß ein Boden und demſelben gleich ein vierecket Loch mit einem beſchließlichen Thuͤrlein ſeyn/ inwendig ůber dem Roͤſter müſſen umb und umb Naͤgel-Koͤpffe angenietet werden/ damit der Beſchlag Leimen eines Daumen breit dick daran hafften koͤnne/ alsdenn laſſe man auch eine Roͤhr drauff machen/ geſtaltet wie ein Drichter/ und unten ſo weit daß er ůber den Ofen wie ein Schachteldeckel koͤnne geſtůlpt werden/ oben aber ſich zuſpitzend wie ein Drichter/ mit einer ziemlich hohen Roͤhre/ inwendig ſo weit/ daß wenns mit Leimen gebůrlich beſchlagen iſt/ dennoch die beſchlagene Roͤhre noch ſo weit ſey/ als eines Menſchen Hals dick iſt/ und můſte denn ſolcher Obertheil und Roͤhre innwendig auch voller Naͤgel- Koͤpff ſeyn/ woran der Leimen haͤlt/ und überall wol beſchlagen/ damit es die Hitze außſtehen koͤnne/ auch můſt man ſolchen Oberntheil auffſetzen und abheben koͤnnen ohne ſonderliche Beſchwerde/ ſo offt man will/ auff dieſe Weiſe kan man das Feuer durch den ſtarcken Zug dermaſſen verhaͤfftigen/ daß in dergleichen Ofen auch Criſtall geſchmeltzet werden mag.
Der ſchnelle Fluß wordurch die unfluͤſſigen Ertze und Calces metallorum ſchmeltzend gemacht werden.
NImb ein Theil Salpeter und zwey Theil Weinſtein/ ſtoß beydes klein/ und vermiſch es wol untereinander/ thu es zuſammen in einen neuen unverglaſſurten Topff/ der vorhin gewaͤrmet ſey/ oder in einen Moͤrſel/ wirff eine glůende Kohl drauff/ ſo zůndet ſich die vermiſchte Materi an/ oder halt ein glůend Eiſen drein/ oder wirff ſolche vermiſchte 2. Stůck nach und nach in einem vorhin glüenden Schmeltz-Tiegel/ und laß es ſich entzůnden/ oder verpuffen/ ſo gehet ein dicker Dampff und Rauch davon/ und calcinirt ſich die Materi untereinandrr/ wenn ſolches geſchehen/ und der Fluß noch warm iſt/ ſo ſtoß ihn in einem warmen Moͤrſel gantz klein/ thu das Pulver in eine glaͤſſene Flaſch/ uñ verbinde ſelbige mit Schweinsblaſen/ daß keine Lufft darzu komme/ ſetz auch die Flaſch an einen etwann warmen Ort/ ſonſt wenn es kalt und offen ſtehet/ ſo ziehet die Materi Feuchtigkeit auß der Lufft an ſich/ und zerflieſt in ein Oel; wenn man nun ein unflůſſig Ertz oder metalliſchen Kalck in den Fluß bringen will/ nimbt man deſſelben ein Theil/ miſcht darunter zwey Theil von dieſem Fluß/ thut ſolche in einen Tiegel/ bedeckets mit gemeinem Saltz eines halben Fingers oder Strohhalm dick und feuert im Windofen an/ ſo bringets das Ertz unfehlbar in Fluß/ doch muß man den Tiegel fleiſſig zudecken/ daß keine Kohlen im ſchmeltzen drein fallen/ denn ſie ſonſt groſſe Verhinderung bringen.
Das Bley zu koͤrnen/ welches gekoͤrnt man in einer zugedeckten Buͤchſen verwaren muß/ damit nicht etwan etwas drein ſpringe und die Proben falſch mache.
WAs ſchmeidige Ertze ſind/ darzu darff man keines ſonderlichen Fluſſes/ ſondern ergeben ſich leichtlich und gehen ins Bley/ welches gleichwol darzu muß gekoͤrnt werden/ das geſchicht alſo: Laß in einer reinen eiſernen Kelle Bley zergehen/ denn habe eine reine hoͤltzerne Mulde bey der Hand/ ſchmier oder beſtreich dieſelbe mit Wachs oder mit Kreite/ und gieß daß Bley darein/ wenns nun ein wenig geſtehet/ ſo ſchwing es gar geradt gleich dem Habern/ davon zerwirfft es ſich zu Koͤrnlein und Broͤcklein/ dieſelbigen raͤdere durch einen blechenen Durchſchlag/ damit es fein gleichkoͤrnig werde.
Hat man aber unſchmeidig Ertz unter Haͤnden/ ſo wird es mit dem Bley- Glaß gebaͤndiget/ welches unſer Author deutlich zu machen lehret/ und deſſen alhier keiner Wiederholung vonnoͤhten; doch muß man ſolches Bley-Glaß fleiſſig probirẽ/ obs auch etwan Silber halte/ damit ſolches auch dem Gewicht zugelegt werde/ und nicht dem Ertz/ worzu man es braucht/ wie wol ſolcher Fluß nicht leichtlich Silber haͤlt/ denn das Silber was in der Glett iſt/ die man zum Fluß braucht/ begibt ſich in den Bley- Koͤnig/ der ſich in ſchmeltzung dieſes Glaſes zu Boden ſetzt/ es müſt denn ſeyn/ daß gemeldete Glette gar zu Silberreich waͤre/ wie denn geſchehen kan/ daß die Glett durch verſchen unfleiſſiger Abtreiber reich gemacht wird.
Verzeichniß der Bleyſchweren/ oder wieviel einer jeden Prob/ wenn man auff Silber oder Gold probirt/ muß zugewogen werden.
ZU einem Centner flůſſigen Ertzes/ gehoͤren ſieben biß acht Centner Bley.
Zu einem Centner unflüſſigen Ertzes werden erfordert vierzehen biß neunzehen Centner Bley.
Zu einem halben Centner Zien/ funffzehen biß ſechzehen Centner Bley.
Zueinem Centner Kupfferſtein auff Silber/ funffzehen biß ſechzehen Centner Bley.
Zueinem Centner unſchmeidig Kupffer auff Silber/ funffzehen biß ſechzehen Centner Bley.
Zu einem Centner ſchmeidig Kupffer/ ſunffzehen biß ſechzehen Centner Bley.
Zu einem Centner unſchmeidig Kupffer auff gar Kupffer/ zwey Centner Bley.
Zu einem Centner bleyicht Kupffer/ auff gar Kupffer/ anderthalb Centner Bley.
Zu einem Centner Eiſen und Stahl auff Silber/ zwoͤlff Centner Bley.
Zu einem Centner Glockenſpeiß auff Silber/ neunzehen biß zwantzig Centner Bley.
Zu einem Centner Gold-Ertz auf Gold/ funffzehen Centner Bley.
Zu einem Centner Goldſchirren oder andere Koͤrner auff Gold funffzehen Cent.
Bley.
Bericht der Bleyſchweren/ wenn man nach der Marck probirt.
ZU einer Marck Můntze/ welche haͤlt von einem biß neun Loht/ werden zugewogen zwantzig Marck Bley/ und ſetzet man deßwegen dem Koͤrnten ſo viel Bley zu/ weil zum oͤfftern allerhand zienniſche Müntzen darunter vermiſcht werden/ die es gar unartig machen.
Zu einer Marck Můntze von zehen biß zwoͤlff Loth/ kommen von ſechzehen biß achtzehen Marck Bley.
Zu einer Marck gůldiſchen Silber ſo dreyzehen Loth haͤlt/ ſieben biß neun Marck Bley.
Zu einer Marck Gülden-Groſchen/ ſo zu vierzehen Loth halten/ ſieben Marck Bley.
Zu einer Marck Werck-Silber/ ſo dreyzehen Loth haͤlt/ ſieben Marck Bley.
Zu einer Marck Blick-Silber/ fůnff Marck Bley.
Zu einer Marck Brand-Silber/ fůnff Marck Bley.
Zu einer Marck gůldiſchen Silber/ ſo funffzehen Loth Silber haͤlt/ fůnff Marck Bley.
Zu einer Marck Gold/ ſo von zwoͤlff biß vier uñ zwantzig Karat haͤlt/ fůnff Marck Bley.
Es iſt allemahl beſſer/ daß man zu dergleichen Gekoͤrtem oder Pagament ein Paar Schweren Bley zu viel weder zu wenig nehme/ damit man der rechten Gnůge Bley zu der Probe verſichert ſey.
Von rechtem anſieden der Ertze.
DAs Bley wird geachtet eine Mutter der Metallen/ darumb daß es alle Metallen in der Hitz begierlich in ſich ſchlucket/ und ob wohl das Eiſen ihm etlicher maſſen wiederſtehet/ ſo hat doch der Saturnus als der rechte Vatter des Bleyes/ noch eine andere Gattung Bley generirt/ nemlich das Spießglaß/ welches Eiſen und Stal/ wie nicht weniger alle Metallen ebener maſſen geſchwind in ſich verſchlinget/ ſolches eingehen der metalliſchen Ertze in das Bley heiſſet man anſieden/ und gehet alſo zu:
Wenn man ein flůſſig ſchmeidig Ertz hat/ das kein Kieß/ Kobolt/ oder dergleichen unmildes Ertz iſt/ ſo wiegt man deſſen einẽ Centner ab/ reibt ſolches klein/ thut es in einen Treib-Schirben/ wiegt auch darzu ſieben oder acht Centner gekoͤrntes Bley/ thut es unter und ůber das geriebene Ertz/ ſetzt es in den vorhin gewaͤrmeten Probir-Ofen/ legt uͤber das obere Mundloch Kohlen/ und thut das untere Mundloch auff/ damit dem Ertz gleich Anfangs heiß gethan werde/ wenn nun das Ertz beginnet auffzuſteigen und zu treiben/ ſo nimbt man die Kohlen auß dem obern Mundloch/ und ſchiebt das untere Mundloch zu/ ſo geſchicht ihm kalt/ und ſolcher Geſtalt roͤſtet ſich das Ertz auff dem Bley ab und ſich darein; wenn ſolches geſchehen/ ſo thu ihm wieder heiß wie zuvor/ und mach ein rein Eiſen Růhrhaͤcklein vorhero glůend/ mit demſelben růhr das eintruckende Ertz umb/ damit nichts vom Ertz auff dem Rande des Schirbens vom Bley unberůhrt bleibe/ wenn denn alles eingegangen/ ſo heb den Schirben auß dem Ofen/ gieß ihn auß und laß es kalt werden/ alsdann ſchlag die Schlacken davon; das Werck aber ſetz auff eine wohl abgeadente Cappelle/ leg für das obre Mundloch Kohlen/ und ſchieb das untere zu/ biß das Bley anfaͤngt zu treiben/ als dann ſchieb das untere auff/ nimb auch vom obern eine Kohle weg/ und laß es mit ziemlicher Hitz abgehen; was denn vor ein Silberkorn auff der Cappelln bleibt/ es ſey ſo klein es wolle/ das ziehe auff nach dem Probir-Gewicht: das gekoͤrnte Bley aber/ und alles Bley das zum abtreiben gebraucht wird/ muß zuvor mehr als einmal allein probirt werden/ ob und wie viel es Silber haͤlte/ wie denn gar ſelten einig Bley zu finden/ das gar ohne Silber iſt/ und was denn das Bley an ihm ſelber an Silber haͤlt/ dieſelbige Proportion muß alle mahl dem Korn ſo auß dem Ertz auff der Cappelln bleibt/ abgezogen und gerechnet werden/ und was ůber das ſelbige abgerechnete das Korn noch wiegt/ das iſt der rechte Halt deß Ertzes/ und wird alſo dafür angegeben.
Iſt aber das Ertz ein Kieß/ Kobolt oder andere unſchmeidige Art/ ſo reib ſolches ebener Geſtalt klein/ wieg deſſen ein Centner ab/ und vierzehen biß neunzehen Centntr nachdem es gar unſchmeidig iſt/ deß gekoͤrnten Bleyes darzu/ ſetz es zuſammen auff einem Schirben in den warmen Probir-Ofen/ leg fuͤr das obere Mundloch Kohlen/ ſchieb auch das untere auff/ biß das Ertz auffſteigt und treibt/ als dann ſchieb das untere Mundloch wieder zu/ nimb auch auß dem obern eine Kohlen weg/ ſo roͤſtet ſich das Ertz auff dem Bley ab/ und wenn es anfaͤngt zu Schlacken/ ſo thu unten wieder auff/ und leg in das obere noch ein paar Kohlen/ ſo geſchicht ihm wieder heiß/ ſolcher Geſtalt ſiedet es ſich ſauber an/ im übrigen procedir damit wie zuvor vom fluͤſſigen allberit gemeldet worden.
Kombt dir aber ein Ertz vor/ welches unſchmeidig iſt/ daß es ſich wenns ſchon lange auff dem Bley geroͤſtet wird/ dennoch nicht drein ergeben will/ ſondern wie eine Aſche auff dem Bley liegen bleibt/ ſo muß man ſich ſolcher Geſtalt damit verhalten; Nimb zu einem Centner deſſelben/ einen Viertheil Centner deß geriebenen Bleyglaſes/ wie es unſer Author zu machen lehret/ und ſtets in einer Büchſen wohl gerieben und geſiebt muß in Vorraht behalten werden/ thu es unter ſolch Ertz auff den Schirben/ thu ihm wieder heiß/ ſo zwinget es der Fluß oder Bleyglaß/ daß es ſich muß ins Bley ergeben und ſchlacken/ wenn du denn dergleichen Art von Ertz kenneſt/ ſo vermiſch gleich Anfangs/ ehe du es in den Ofen ſetzeſt/ etwas Bleyglaß darunter.
Im Fall aber eine ſolche Art unſchmeidiger Ertze zu Handen kombt/ welche ſich zwar anſieden laͤſt/ unter den Schlacken aber klůmpt ſich vom Ertz ein Schaͤllichen zuſammen von Ertz und Schlacken untereinander; muß man ſolchen alſo beykommen: ziehe dieſelbe harte Schlacke mit dem Haͤcklein auß dem Schirben/ reib ſie nochmahl klein/ menge darunter einem Viertel Centner von gedachtem Bleyglaſe/ thu es zuſammen wieder in den Scherben/ mit verhütung daß nichts davon kombt/ ſo wird es bald eingehen und gut thun.
Begibt ſichs denn/ daß man ein ſolches Ertz bekombt/ welches auff dem Scherben ſich erzeigt/ als waͤre es allbereit lauter angeſotten/ und demnach wenn man es mit dem glůenden Haͤcklein umbrůhret ſelbiges unten am Scherben der maſſen ſtarck anhenckend befunden wird/ daß es nicht herab zu bringen; ſo wird ſothaniger Hinderung der Geſtalt begegnet:
Man nimbt Caput mortuum oder Todtenkopff von Scheidwaſſer/ wann man nemlich Scheidwaſſer brent auß Vitriol und Salpeter/ ſo bleibt ein außgebranter rohter Klumpen von ſolchen zwey Stůcken zu růck/ der heiſſet Caput mortuum Aquæ fortis, ſolcher wird klein geſtoſſen/ und deſſen ein wenig unter das Ertz auff den Schirben gethan/ ſo loͤſet ſich das anklebende vom Scherben ab/ und ſiedet ſich an wie ein ander Ertz.
Wofern aber ein ſolches Ertz vorkaͤme/ welches wenn man es gleich recht anſiedet/ und verſchlacken laͤſt/ dennoch daſſelbe wenn es auff die Cappelle kombt/ auffs neue Schlacken ſetzt/ und gantz unrein wird/ auch endlich kein gantz noch reines Silberkorn gefunden wird/ ſo muß man ſolches Ertz auf dieſe Weiſe handeln und probiren: daß man nemlich/ wenn man es angeſotten hat/ nach Erkaltung die Schlacken davon ſchlage/ das Werck wieder auff einen reinen Schirben ſetze/ und es noch einmahl anſiede/ folgends es auff eine abgeaͤdente Cappelle ſetze/ ſo laͤſt ſichs wie ander ſchmeidig Ertz abtreiben/ dieſe und dergleichen Ertz ſoll man nach dem anſieden nicht außgieſſen/ ſondern ſie im Schirben erkalten laſſen/ auch ein wenig neben dem Schirben auff den Ort da er ſtehet/ klopffen/ ſo ſetzet ſich das Werck rein zuſammen/ welches den nach Erkaltung auß- und die Schlacken davon geſchlagen werden; durch itzterzehlte Mittel und gute regirung deß Feuers koͤnnen vielerley Ertz fůglich tractirt und probirt werden/ doch kommen noch vielerley Sorten vor/ die auch einem geůbten Probirer genug zu ſchaffen geben/ und derowegen nicht moͤglich alles zu beſchreiben/ ſondern muß ſich ein jeder Liebhaber ſelber darin ůben/ und das ůbrige durch eigenen Fleiß erkundigen.
Welcher Geſtalt beylaufftig ohn abtreiben zu erfahren/ was fůr Metall ein Ertz halte.
DAs abtreiben und probiren auff der Cappelln dienet nicht darzu daß man dadurch alßbald ſolt koͤnnen erfahren/ was eigendlich fůr Metall ein Ertz halte/ ſondern nur ob und wie viel es Gold und Silber bey ſichhabe/ welche zwey Metallen allein nach dem Abtreiben auff der Cappelln bleiben/ die anderen darbey vermiſchten Metallen aber werden durch die Hitze von oben gezwungen/ daß ſie mit dem Bley unter ſich in die luͤcke Aſche der Cappelln kriechen/ und laſſen Gold und Silber uͤber ihnen in einem Korn oder Maſſa ſtehen; Sonſten aber koͤnte man wohl ein Ertz oder Bergart ohn Bley verſuchen was es ohngefaͤhrlich fůr Metall fůhre: wenn man nemlich daſſelbe zu ſubtilem Pulver reibe/ und deſſen 3. oder 4. Gran unter eine Untz gepulvertes venediſch oder ander fein Glaß vermiſchte/ und in einem verdeckten Tiegel zuſammen flieſſen lieſſe/ auch nach Außgieſſung deſſelben von der Farbe deß Glaſes/ welches im Fluß das Ertz in ſich ziehet/ ſein judicium anſtellete/ denn ſo es Bleichgelb iſt/ ſo haͤlt das Ertz Zinn/ Meergrün/ bedeutet Kupffer; Graßgrůn/ Kupffer und Eiſen zugleich; Goldgelb oder Rubinroht/ zeigt Silber an; Roſt- oder Saffrangelb/ Eiſen allein; Schmaragdenfarb/ Gold und Silber beyſammen; Blau oder Saphirfarbig/ bedeutet Gold allein; Amethiſten- Farb/ zeigt an Silber/ Gold/ Eiſen und Kupffer beyeinander; doch wird ein ungeübter nicht leichtlich auff dieſe Weiſe ein gewiß Urtheil faͤllen/ aber durch lange ůbung ſolt man ziemlich darauff fuſſen koͤnnen/ weil ein jedes Metall ſeine beſtaͤndige Farbe hat/ und ſolche unfehlbar im Feuer und ſonſt von ſich gibt.
Von Erkundigung deß Halts eines jeden Silbers/ mit den Streich-Nadeln.
ES vermeinen zwar viele darinnen gar ſicher zu gehen/ wenn ſie in Einkauffung allerhand Silbers ſich der Probir- oder Streich-Nadeln bedienen/ in deme ſie das ihnen feil gebotene Silber auff einem Probirſtein ſtreichen/ und die Probir- Nadeln dargegen/ und mit welcher Nadel-Strich daſſelbe Silber ſich gleich ſtreicht/ ſo viel Loͤhtig wird es von ihnen geachtet; weil aber heutiges Tages gar gemein/ daß man das pure Kupffer durch und durch kan ſo weiß und ſchmeidig machen/ als ob es zwoͤlff oder mehr Loͤhtig Silber waͤre/ als hat ſich ein jeder Silber Kauffer wohl vorzuſehen/ daß er nicht betrogen werde/ weßwegen ich hier eine kleine Erinnerung mit einführen wollen/ wie man ſich etwann gegen dergleichen Betrug vorſehen koͤnne/ worzu ich dienlich erachte/ daß man ſtets ein gut Aquaregis, wie ſolches im zweyten Buch unſers Authoris zu machen gelehrt wird/ im Vorraht habe/ daſſelbe greifft ein jedes Kupffer an/ es ſey weiß oder roht/ und ſolvirt es gantz und gar auff/ dem Silber aber thut es nichts/ da hingegen ein gut Aqua fort oder Scheidwaſſer Silber und Kupffer zugleich angreifft/ und dem Golde nichts thut/ vermeine alſo wenn ein dergleichen falſch Silber vorkaͤme/ und man damit einen dicken Strich auff den Streichſtein machte/ hernach aber das Aqua regis drauff ſtriche/ würde es den Strich deß falſchen Silbers entweder gantz verzehren/ welches dann ein Zeichen daß es eitel weiß Kupffer waͤre/ oder ihn dunckeler und verblichener machen/ worauß abzunehmen/ daß ein Theil gut Silber und weiß Kupffer zuſammen geſchmeltzt worden/ welches ich dann nur vor eine beylaͤufftige Prob in der Eil will vorgeſchlagen haben/ auff der Cappelle aber findet ſich dergleichen Betrug ſchon ſelber.
Doch koͤnte auch in ſolchem Fall ein ungeübter anlauffen/ wann er es wolte probiren wie ander Silber/ und darzu wenig ſchwehren Bley nehmen/ weil ein ſolch weiß Kupffer ſo wohl als das rohte ſechzehen Schweren erfordet.
Ob und wie ein mehrer Nutz als ins gemein bekant mit den Silberhaltigen Ertzen anzuſtellen.
ICh hab droben allbereit erwieſen/ daß alle metalliſche Ertze auß dreyen Principien/ nemlich auß Queckſilber/ Schweffel und Saltz entſpringen/ und beſtehen/ wie denn auch ſolche drey Dinge Augenſcheinlich in allen Ertzen befunden werden/ in dem dieſelbigen im Schmeltz-Feuer zuſammen flieſſen in ein lauffend beweglich Weſen/ welches ſo lang es im Fluß iſt/ alle Eigenſchafft eines warhafftigen Queckſilbers erzeiget/ weiters brennet auch auß den Ertzen ein lauter Schweffel-Feuer/ wird auch am Geruch/ wann die Ertze geroͤſtet werden/ unlaugbar als ein rechter gemeiner Schweffel befunden/ und von jederman dafür erkant; ſo gibt ſich auch das Saltz auß den Ertzen nicht weniger zuſehentlich an Tag/ in dem das Arſenicum darauß im Feuer mit Hauffen raucht/ und mit Schaͤrffe ſich als ein Saltz erweiſet/ dergeſtalt/ daß man damit geſchwind kan Loͤcher ins Fleiſch etzen; Nun ſehen wir/ daß die Ertze auch wie andere Dinge einen Anfang/ Mittel nnd End haben/ und ſind in ihrem Anfang roh zart und flůchtig/ und werden mit langer Zeit und der waͤrme in den Bergen reiffer/ fixer und Feuerbeſtaͤndiger/ vermehren auch ihr Corpus von dem Waſſer in den Bergen/ welches ſie allgemach an ſich ziehen/ wie hie oben das Regen- oder ander Waſſer nach und nach von den Wurtzeln der Baͤume attrahirt, und in ihre Subſtantz verwandelt wird/ jedoch nicht immeditate, ſondern ſie fermentiren es vorhero in einen zehen Safft oder flůſſig Gummi/ Leffas genannt/ welcher Safft allmaͤhlich zu Kraut und Holtz wird/ alſo thun auch die Ertze/ in dem ſie das elementiſche Waſſer in den Bergen zu erſt in gedachte 3. Principia veraͤndern/ die in ihrer anfaͤnglichen ſpermatiſchen Vermiſchung einen metalliſchen Safft Stannar genannt/ conſtituiren/ mit welchem Stannar ſie allgemach ihr Corpus vermehren; Stehet dannenhero wohl zu vermuhten/ daß man denen flůchtigen Silberhaltigen Ertzen/ als Wißmuht/ Kobolt/ Kieß und dergleichen mercklich helffen/ und ihre geſchwindere Maturation oder Reiffmachung befoͤrdern koͤnt/ wenn man ihnen wůſt mit waͤrme und reinem Berg-Waſſer zu helffen/ welches beydes geſchickten Ingeniis nicht unthunlich waͤre/ und ſolte mans vielleicht hierin durch Kunſt hieoben weiter bringen koͤnnen/ als die Natur an manchen Orten in der Erden ſelber nicht permoͤchte/ auß Urſachen daß einige Oerter in der Erden ſo gar unrein und mit unbequemen Dingen allbereit imprægnirtem Waſſer ůberſchwemmet ſind/ daß das veredeln der Ertze dadurch vielmehr gehindert als befordert wird/ hieoben aber koͤnte man reine Oerter da die Sonne den gantzen Tag hinſchiene/ und wegen repercusſion groſſe waͤrme erzeigete/ außerſehen/ dieſelbigen mit groſſer Meng dergleichen Ertzes belegen/ mit Waſſer auß einem Berge/ darinn auch viel Silber Ertz iſt/ dafern es zu haben ſtünde/ oder in Mangel deſſen mit Regen- oder Flußwaſſer/ oder welches noch beſſer mit geſamletem Thau zum oͤfftern benetzen/ man koͤnt auch unter ein Theil dergleichen klein gepuchtes Ertzes das jenige flůchtige Weſen/ ſo im Roͤſten und Schmeltzen auß Silber Ertz raucht/ und darzu leichtlich koͤnte auffgefangen werden/ vermengen/ und ebenmaͤſſig offt mit Waſſer beſprengen/ und ſolches eine ziemliche Zeit auch unterweilen eine Prob davon nehmen/ ob und umb wieviel ſich eins oder das andere veredelt haͤtte/ welches ich zwar weder ſelber erfahren/ noch von andern dergleichen vernommen/ ſondern es nur als eine bloſſe Speculation dargebe/ ob etwann einige Curioſe Gemüter hierauß Anlaß nehmen wolten/ mit beſſerem Nachſinnen einigen verſuch darinn zu thun/ wie man dann auch ſiehet/ daß Paracelſus eben diß ſtatuiret/ oder vielleicht mit eigener Erfahrung es alſo befunden/ indem er ſchreibt/ daß alle vegetabilien davon wachſen/ und in Groͤſſe zunehmen wenn es offt regnet/ und das Regenwaſſer von der Sonnen wieder auffgezogen wird/ welches er cohobiren heiſt/ das iſt eine offtermahlige Ubergieß- und Abdaͤmpffung deß Regen- oder eines andern Waſſers/ und koͤnteman durch ein ſolch cohobiren die geringe Ertze dermaſſen verbeſſern/ daß ſie ſich dem beſten Gold- und Silber-Ertzen vergleichen/ will ſolches auch mit einem Exempel beweiſen/ nemlich wenn man einen Stein auß einem Bach nimbt/ ſolchen in einen Kolben thut/ und zum oͤfftern eben deſſelbigen Bachs Waſſer davon cohobirt, waͤchſet ſolcher Stein zuſehentlich groͤſſer/ biß er endlich den gantzen Kolben außfülle/ alsdenn koͤnne man den Kolben zerſchlagen/ ſo habe man einen Stein in Groͤſſe und Geſtalt deß Kolbens.
Solches wachſen und Zunehmen der Silber Ertze kan ein jeder ihm Augenſcheinlich vorbilden/ wenn er gutes gefaͤlliges Scheidwaſſer nimbt/ und darin eine Untz oder ſo viel ihm beliebt/ důnn geſchlagen oder granulirt Silber/ ſolvirt, und zwey oder dreymal ſo viel als des Scheidwaſſers geweſen/ ſaubern Regenwaſſers in dieſelbige Silber Solution ſchüttet/ auch zu einer Untz ſolvirten Silbers/ 3. oder 4. Untzen reines Queckſilbers mit darein thut/ und zuſammen in der Kaͤlte unbewegt ſtehen laͤſt/ ſo wird er Augenſcheinlich ſehen/ wie durch Huͤlffe deß Spiritûs terræ oder Nitri im Scheidwaſſer die beyde/ nemlich Silber und Queckſilber ineinander würcken/ und über auß luſtige Gewaͤchs auch Geſtalten von Berg und Thal machen/ welches denn nichts anders iſt als ein rechter Anfang eines Ertzes/ und in den Bergen ohn Zweiffel auch alſo hergehet/ wenn es geſehen werden moͤchte/ und ſo man diß Gewaͤchs eine lange Zeit/ nemlich ein gantz Jahr unbewegt ſtehen laͤſt/ auch hernach mit dem Abſuͤſſen recht damit umbgehet/ wird man einigen Zuwachs und Vermehrung deß Silbers finden/ welcher auß dem Queckſilber kombt/ und umb ſo viel deſſelben in den Silber Grad maturirt worden/ wie dann alle Metallen ihr Corpus auß dem Mercurio haben.
Diß waͤre alſo meine einfaͤltige Meinung von der Verreicherung oder Maturation der Silberhaltigen Ertze; Sonſten aber halte ich auch dafůr/ daß auch auff gemeine Weiſe auß allerhand Ertz ins groſſe/ ein mehrer Nutz gezogen werden koͤnte/ weder man ſonſt befindet/ nemlich auff folgende Weiſe/ daß nemlich die Ertze auff ſonderlich darzu gemachten Mühlen klein zermahlen und gerieben werden/ biß ſo lang man eine groſſe Quantitaͤt derſelben als 700. biß 1000.
Centner im Vorraht haͤtte/ ſo dann wůrde eine Grube nach Vielheit deß Ertzes tieff und weit in die Erde gemacht/ der Geſtalt/ daß die Helffte deß Ertzes ſolche der Erden gleich fůllete/ die andere Helffte aber auch drauff geſchůttet/ ůber die Erde herfůr ragete/ und in freyer Lufft lege/ worüber aber ein hohes Dach ſeyn můſte/ damit der Regen nichts vom Ertz verſchwemmen koͤnte/ ſolcher Geſtalt můſte dieſer halb in- und halb auſſer der Erden liegende Hauffen in die ſechs Monat lang auffeinander liegen bleiben/ damit das Ertz allgemach in ſich ſelbſt erwarmete und gleichſam calcinirt wůrde.
Nachmals wůrde mit ſchlechtem Waſſer auß dieſer Maſſa ein Vitriol geſotten/ die hinterſtellige Erde getrocknet/ und denn allererſt nach bekanter und ůblicher Manir die Seygerung und Scheidung damit angeſtellet/ ſo wůrde allemal vermuhtlich ein mercklicher Zuwachs deß haltenden Metalls nicht ohn guten Nutzen geſpůrt werden/ da man denn vorerſt dem Vitriol zum beſten haͤtte/ und denn auch auffdieſe Weiſe nicht ſo viel Holtz verbraucht werden doͤrffte.
Hiebey kan ich auch unvermeldet nicht laſſen/ welcher Geſtalt mir communicirt worden/ daß einer in particulari ein oder ander Ertz beſſer zu Nutz machen koͤnte/ wann er nemlich auff einem groſſen Treib-Schirben Bley zergehen und ſchmeltzen lieſſe/ und wenn es im Fluß ſtůnde/ ſolt man gepulverten Schweffel darauff ſtreuen/ ſo macht es auff dem zerfloſſenen.
Bley eine Haut/ die ſolt man abziehen/ verwahren/ und wieder andern Schweffel auffſtreuen/ biß ſo lang alles Bley verhaͤutet worden/ und koͤnte eine einzele Perſon dieſer Haut deß Tages bey dreyen Pfunden machen/ davon ſolt man nehmen 4. Loht/ gemein gerieben Saltz ein Loht/ deß zarten Mehls von Kieſſelſteinen auch ein Loht/ ſchmeltzen dieſe 3. Stůck im Windofen unter einander zu einem weiſſen Stein: deſſen nehme man zwey Theil zu einem Theil gepulvertes Ertz/ es ſey welches wolle/ laſſens im Windofen flieſſen/ ſo ſetzt ſich das gute unten/ und die Schlacken oben auff/ das koͤnne einer alſo vor ſich ſelber in der ſtill treiben/ was daran iſt kan ich nicht ſagen/ denn ichs ſelber nicht verſucht/ habs aber mit hieher ſetzen wollen/ im Fall etwann einem oder dem andern damit gedienet ſeyn moͤchte.
Ohn Zweiffel waͤre ſonſt auff unterſchiedliche Art einem Ertz mit dem andern etwa cementiren oder andere Mittel zu helffen/ wie man ſiehet/ daß das Arſenicum durchs cementiren ins Kupffer gehet/ und es Silberweiß/ der Gallmey aber es Goldgelb macht/ alſo ſolt meines erachtens/ der Kobolt/ Wißmuth/ Zinck und dergleichen/ ſo nichts anders als unzeitige Silberarten ſind/ dahin gebracht werden koͤnnen/ daß ihre flůchtige Art ſich an andere mit ihnen accordirende metalliſche Subjecta hielte/ daß eines mit dem andern behalten wůrde/ wenn man unr denen Dingen beſſer nachdaͤchte/ und einer dem andern ſeine Experientz treulich mittheilte.
Und wie ich droben erwehnet/ daß ich ſelber einen geſehen/ der auß einer gewiſſen Art Steine/ welche er gar ſtarck geglüet/ und in Waſſer abgeloͤſchet/ hernach wieder getrucknet/ und gepulvert/ nur mit gemeinen Scheidwaſſer einen ziemlichen Theil Silber extrahirt, alſo bin ich nochmals der Meinung/ daß auff ſolche Art wohl Nutz zu ſchaffen ſtůnde/ wenn man ſothanige Steine oder Sand/ die ein zerſtreuet Silber führen/ ſo daß es auff gemeine Weiſe nicht darauß geſeigert werden kan/ wohl erkennen lernete/ ſo ſolt man ſie wohl mit Nutz durch Scheidwaſſer welches alle Broͤcklein der Steine durchſucht/ und die außgeglůeten ſilberne Atomos in ſich faſſet/ extrahiren ïoͤnnen/ daß Scheidwaſſer zoͤge man mit diſtilliren wieder ab/ und brauchte es ferner mit Zugieſſung anders friſchen Scheidwaſſers zu dergleichen Extraction, das extrahirte Steinpulver můſt man/ weil daran viel Spiritus deß Scheidwaſſers hangen bleiben/ mit gemeinem Waſſer eluiren oder abſpůlen/ ſo hat man in ſolchem Waſſer ein Ferment, womit man andern Salpeter wachſend machen kan/ wie denn auch der jenige Extract, davon das Scheidwaſſer abdiſtillirt wird/ noch Spiritus Aquæfortis behaͤlt/ welche ihm koͤnnen benommen und zu Nutz gemacht werden/ der Extract aber wůrde nach ſolcher Edulcoration reducirt, wie der jenige der damit umbgehet/ ihm ſchon wird zu thun wiſſen.
Von andern Curioſitaͤten die neben der Probir-Kunſt auß dem Silber und deſſen Ertzen gehen.
INſer Author hat auß gewiſſen Bedencken ſein erſtes Buch dem Silber eingeraumt/ ſonſten aber gebůret die erſte und obriſte Stelle dem Golde/ welches der Koͤnig iſt unter den Metallen/ das Silber aber die Koͤnigin/ es wird auch das Silber ins gemein Luna oder der Mond geheiſſen/ und gehet deſſen Würckung wenn es præparirt wird/ fůrnemlich auff deß Menſchen Gehirn und deſſen Kranckheiten/ als da ſind der Schlag/ der Schwindel/ die hinfallende Sucht/ die Schlaffſucht/ die Unſinnigkeit/ die geſchwaͤchte Gedaͤchtnuß und dergleichen/ ſolche Præparation wird von denen die damit umbgehen auff unterſchiedliche Art angeſtellet/ und beſtehet darin/ daß das feine abgetriebene Silber durch gewiſſe Menſtrua auffgeſchloſſen/ und ſubtill gemacht werde/ damit es ſeine Tugend/ welche in dem Compacten Leibe verſchloſſen/ von ſich geben koͤnne; Ob nun wohl deſſen Bereitung hieher nicht gehoͤrt/ ſo finden ſich doch einige die dergleichen Præparation auch gern wüſten/ ſolchen nun zu dienen will ich eins und anders mit anhero ſetzen/ damit einer der darzu Luſt hat/ folgender maſſen eine kraͤfftige Artzney auß Silber bereiten kan.
Man nehme 4. 5. oder mehr Loht auffs reineſte abgetriebenen Silbers/ ſchlage es dünn/ oder koͤrne es/ damit es koͤnne ſolvirt werden/ ſolvir ſolches in diſtillirtem Salpeter Waſſer oder Spiritu nitri, biß alles auff ſolvirt, und in ſolchem Spiritu zergangen iſt/ alsdenn diſtillir den Spiritum davon/ biß oben auff ein Haͤutlein kombt/ ſo laß es erkalten/ und das auffgeloͤſete Silber zu Criſtallen ſchieſſen/ die nimb auß/ die ůbrige Solution laß abdaͤmpffen und Chriſtalliren/ biß alles Silber in Chriſtallen gangen/ ſolche Chriſtallen laß in einer Glaßſchalen allmaͤhlich truckenen/ biß ſie in Mehl zerfallen/ darunter reib noch eins ſo ſchwer Salmiac, ſo von gemeinem Saltz ſublimirt worden/ ſetz es zuſam̃en an freye feuchte Lufft/ biß ſo lang die Maſſa etwas blau und grůnlicht wird/ ſo thu alles in einen Kolben und einen Helm drauff und ſublimirs, ſo fůhrt das Salmiac die Animam Lunæ mit auff/ reib unter das Silber am Boden friſchen Salmiac, und continuir die Sublimation, biß alle Anima auff ſublimirt iſt/ alsdann thu alles auff ſublimirte in eine groſſe glaͤſerne Schale/ ſchůtt warm Waſſer drůber/ ſo ſolvirt ſich das Salmiac ins Waſſer/ und laͤſt die Animam fallen/ das Waſſer evaporirt man zur trůckene/ ſo bekombt man ſein Salmiac wieder/ und iſt zu Fiebern und Obſtructionibus eine kraͤfftige Artzney/ dienet auch wieder zu dergleichen ſublimiren/ man muß es aber wol vermacht an einem warmen Ort halten; gedachte Anima aber macht man trucken/ ſchůttet darauff rectificirten und mit Urinſaltz eſſentificirten Spiritum vini, ſo tingirt ſich derſelbe blau/ den geuſt man ab und andern drauff/ biß alle tinctur außgezogen/ als denn zieht man ein Theil Spiritus vini ab/ biß nur ſo viel bey der tinctur bleibt/ das dieſelbe Tropffen weiß koͤnne adminiſtrirt werden; Es iſt auch das Zinoberrohte Silber Ertz/ welches ſonſt Rohtgůlden Ertz genannt wird/ aber nur Silber fůhret/ an ſich ſelber eine ſehr gute Artzney/ inſonderheit aber zur fallenden Sucht/ wenn es ſubtill gepulvert/ und mit Mertzen-Regenwaſſer 4. Stunden lang wol ausgeſotten/ hernach getrucknet und mit Vehiculis der Kranckheit gemaͤß eingenommen wird; Man kan auch die Animam Lunæ oder deſſen ſchoͤne blaue tinctur truckener Weiſe auß dem Silber extrahiren/ wenn man nemlich das reine Silber zu důnnen Blechen macht/ und ein wenig mit Queckſilber beſtreicht oder anquicket/ alsdenn ein Theil Eſſig/ darin etwas Salmiac zergangen/ in ein weit Glaß gethan/ und ůber ſolchen Eſſig die Silberbleche gehanget/ der Geſtalt daß ſie den Eſſig nicht berůhren/ hernach das Glaß oben vermacht/ und an einen gelind warmen Ort geſetzt/ der Geſtalt daß die Waͤrme den ſauren Geruch deß Eſſigs ein wenig Dampffsweiſe erhebe/ ſo extrahirt ſolcher ſaurer Geruch die Animam, daß ſie ſich ůberall herauß begibt/ und an den Blechen haͤnget/ die kan man abſtreichen/ die Bleche wieder über den Eſſig haͤngen/ biß alle Tinctur herauß iſt/ die man denn weiter zur Artzney bereiten kan/ ſonſt aber gibt ſolche Anima Lunæ den Mahlern die allerſchoͤnſte blaue Farbe/ welche man Ultramarin nennet/ die wird aber heutiges Tags ins gemein auß dem Lapide Lazuli gemacht/ und ſolches auff folgenden weg:
Man nimbt auſſerleſenen Laſurſtein der ohne Berg uñ Unreinigkeit iſt/ reibt ſolchen auff einem Probirſtein/ welcher allein wegen ſeiner haͤrte/ und ſonſt kein anderer Stein darzu dient/ mit gemeinem Waſſer zum aller ſubtileſten als immer moͤglich/ wenn ſolches geſchehen/ laͤſt man das geriebene wieder truckenen/ und verwarts vor anderm Staube; ſo man nun das Ultramarin machen will/ ſo bereitet man darzu folgende Mixtur:
Nimb gelb Wachs/ griechiſch Pech oder Colofonien/ fichten Hartz jedes ein Pfund/ Leinoͤhl drey Untzen/ Terpentin vier Untzen/ laß alles untereinander ůber dem Feuer zergehen/ uñ ſeige es durch ein Tuch/ thu darzu vier Untzẽ Maſtix/ mach draus eine Paſta (andere laſſen den Terpentin auß uñ machen dieſe Paſtam alſo/ ℞. ein halb Pf. Leinoͤhl/ ein halb Pf.
Colofonien klein geſtoſſen/ ein halb Pf. neu Wachs/ ein halb Pf. Spiegelhartz/ eine Untz Maſtix/ zerlaſſen ſolche Stůck zuſammen/ ſo iſts fertig zu brauchen/ zu einem Pfund deß geriebenen Laſurſteins) dieſer Paſtæ nimb ungefehr 3. oder 4. Theil zu einem Theil oben geriebenen Pulvers/ vermiſche oder knete es untereinander in einer Schüſſel/ und laß es alſo vermiſcht ein Tag acht oder laͤnger ſtehen/ umb gleichſam zu digeriren/ alsdenn ſolches alles in einem Geſchirꝛ mit warmen Waſſer mit den Haͤnden gerieben/ biß das Waſſer blau wird/ ſo thu die Materi in ein ander Geſchirꝛ mit Waſſer/ zerreibs ebenmaͤſſig mit den Haͤnden/ biß das Waſſer auch blau wird/ ſo thu es in das dritte Geſchirr mit warmen Waſſer/ und zerreibe es darinn auch/ biß das Waſſer blau wird/ alsdenn laß ſich jedes abſenderlich ſetzen/ gieß das Waſſer ab und mach das jenige was ſich zu Boden geſetzt/ trucken/ heb jedes abſonderlich auff/ dieweil je eines ſchoͤner iſt als das andere; weil nun der Lapis Lazuli eben eine ſo ſchoͤne blaue tinctur hat/ wie die Anima lunæ iſt/ ſo ſtehet zu erachten/ daß er gantz ſilberiſcher Eigenſchafft ſeyn muß/ deßgleichen geben die Wißmuhtgraupen oder Schlacken/ welche nach dem herauß ſchmeltzen deß Wißmuhts zurůck bleiben/ die gemeine blaue Farb/ Zaffer genannt/ welche blaue Farb ebenmaͤſſig anzeigt/ daß das Wißmuth Ertz eine unzeitige Silber Geburt ſey/ und alſo nichts ungereimtes waͤre/ fleiſſig nachzuſinnen/ auff was Weiſe etwann durch Kunſt und natůrliche Beforderung/ dergleichen unzeitigen ſilberiſchen Ertzen zu beſſerer Maturation moͤcht geholffen werden/ wie ich droben davon meine Gedancken wohlmeinendlich und ohnmaßgebig allbereit herauß gelaſſen.
Sonſten ſtehet hier auch zubemercken/ daß das feine Silber anders nichts iſt als ein halb reiffes Gold/ welches wenn es ſeine Zeit in der Erden gehabt haͤtte/ und auch nit durch wiederwaͤrtige Accidentien deß Orts verhindert worden waͤre/ wůrde es zu ſeiner gaͤntzlichen Maturation kommen/ und zu Gold worden ſeyn/ und daß dem alſo ſey/ bezeugen unterſchiedliche Waſſer/ und Gradir-Oele wie ſie genannt werden/ ſo man hin und wieder in Bůchern beſchrieben findet/ deren eines mehr/ das andere weniger/ wenn man Silber-Lameln darinn digerirt/ etwas in Warheit davon maturiren/ daß es im Scheidwaſſer in Geſtalt eines ſchwartzen Kalcks zu Boden faͤllt/ wiewol es gemeinlich ohn Nutz iſt/ und niemand von mir darzu/ ſondern vielmehr von dergleichen abgerahten wird/ es waͤre denn daß ſich etwann jemand mit ein oder andern Prob nur bloß der Warheit erkundigen wolte/ auff welchen Fall er es mehr als auff einen Weg alſo befinden wird; deren Maturation Urſach auch anders nichts iſt als eine ſulphuriſche Hitze/ welche die ingredientia derſelben als Antimonium, Vitriol, Schweffel und andere die viel mineraliſche Schweffel in ſich haben/ und gemeinlich zu ſolchen gradirenden Liquoribus genommen werden/ von ſich geben/ welches dann eben das jenige Feuer iſt/ ſo die Ertze in der Erden kochet und zeitiget/ will alſo hiemit meinen Commentarium ůber unſers Authoris erſtes Buch beſchlieſſen/ und zu dem jenigen ſchreiten/ was etwa ůber das zweyte zu berichten wird vorfallen.
Ende deß erſten Buchs.
Das ander Buch/
Das ander Buch beſchreibt/ wie die Gold Ertz zu erkennen/ zu Roͤſten/ anzuſieden/ und zu Probirern ſeynd/ Item vom Waſchen/ rein machen/ und anquicken deß Goldwaͤſchwercks/ folgends wie man die Streich-Nadeln machen/ das Gold-Gewicht abtheilen/ Scheidwaſſer brennen/ Rectificirn/ und uͤberziehen ſolle/ auch Silber und Gold im ſtarcken Waſſer und im Guß zu ſcheiden/ und das Gold ſchmeidig zu machen/ zu Cimentireu/ zu Gradiren/ und hoch zu Faͤrben ſey/ und wie es durchs Spießglaß gegoſſen und auffs hoͤchſte gebracht werden ſoll/ ſambt den Oefen/ Glaͤſern/ und Inſtrumenten/ ſo zu dieſem allem gebraucht werden.
Von den Gold Ertzen/ und Gold-Schlichen.
GIeichwie es mit der Erkaͤntnuß der Silber Ertz zugehet/ alſo muͤſſen auch die Gold Ertz/ ob ſie wol nicht in ſo mancherley Arten und Farben gefunden/ aͤuſſerlicher Weiß nach/ erkannt/ und das Probiren darnach gerichtet werden.
Es hat aber erſtlich dieſe Gelegenheit damit/ wie ich ſolches ſelbſt befunden habe/ daß kein Ertz fůr ſich allein (ohne andere eingeleibte Metalln) Gold haͤlt/ es ſey dann daß es gediegen darinnen ſtehet/ und Augenſcheinlich/ wie ſubtill es auch eingeſprenget ſey/ geſehen werde/ und ſeynd doch dieſelbigen Goͤlder/ die alſo in den Ertzen gediegen gefunden werden/ ſo gar rein und fein nicht/ ſondern gemeiniglich Silberig/ wiewol eins mehr als das andere.
Erkaͤnntnuß der Gold Ertz.
Es haͤlt kein Ertz allein Gold.
Was gediegen ſchoͤn Gold iſt/ pflegt fuͤrnemlich in einem weiſſen Quartz zu ſtehen/ darnach auch in einem blauen und gelben Hornſtein/ deßgleichen in einem blauen Schiffer Eiſenſchuß und Gielb/ allein ſehr ſubtill und flammicht.
Auff dem Goldberckwerck zum Knyen/ zwo Meil von der Eul in Boͤhmen/ gegen dem Nidergang gelegen/ da bricht ein graulicht ſilbichter Kieß/ in einem feſten Quartz/ wann der gepucht und gewaſchen/ ſo wird ein ſchoͤnes und hoch am Grad/ gediegen Gold darauß gezogen/ welches ſonſt im Kieß nicht zuſehen iſt/ jetziger Zeit weiß ich kein Ort/ da auß dem Ertz ein hoͤher Gold gezogen oder gemacht wird.
Ferner tragen auch alle goltdiſche Werck/ welche gemeiniglich ſandig ſeyn/ gut gedigen Gold/ jedoch nicht alle ůberein/ dann etlichs hat grob und koͤrnichts/ etlichs flammicht und leicht Gold/ und wird faſt bey allen ſolchen Wercken/ ein ſchwerer Schurl oder Wolffram gewaſchen/ inſonderheit aber/ koͤrnichter Zien/ und Eiſenſtein/ der ſehr und weit gegangen/ die mit ſampt dem Gold von den Gaͤngen durch die Sůndfluth alſo geriſſen/ fort getrieben/ und zuſammen geſchoben worden/ alſo wunderbarlich und artlich/ daß man der Werck Farb und Vnterſchied gantz und gar wol erkennen kan/ davon dann auch die Flůß und Baͤch/ ſo ůber ſolche Werck flieſſen/ beſaͤmbt ſeyn/ daß man darinnen gedigen Gold an vielen Orten/ nicht allein in fernen Koͤnigreichen und Laͤndern/ ſondern auch bey uns in Teutſchlanden waͤſcht/ und zu Nutz bringt/ allein daß der mehrer Theils darunter arm ſeynd/ und die Vnkoſten deß Waſchens nit ertragen woͤllen.
Schurl Wolffram Zien und Eiſenſtein.
Worvon die Flüß und Baͤch Gold fuͤhren.
Von dem Fluß Nilo.
Daß aber etliche alte Scribenten fůrgeben/ wie von dem Fluß Nilo der in Egypten ins Meer fleuſt/ zur Zeit der Sůndflut/ da aller Sand untereinander gangen/ die Baͤch und Stroͤm alſo mit gedigem Gold beſaͤmbt und befloͤſt hab/ denen kan ich nicht Beyfall geben/ auß Vrſach/ ob wohl bemelder Fluß ſehr groß und durch groß Aethiopien/ welches auch India genennet wird/ in dem auch viel Gold gefunden werden ſoll/ fleuſſet/ und unter allen andern Flůſſen der groͤſte ſeyn ſoll/ der auch am weiteſten zu flieſſen hat/ ſo achte ich ihn doch viel zu klein darzu/ daß er ſo viel reicher Goldwerck/ Sand und Baͤche/ an ſo viel unzehlichen Oertern in der Welt/ mit Gold ſolt ůberſchůttet haben.
Darnach ſo iſt auch eine gemeine Red bey uns in Teutſchland/ von allerley Art Koͤrnern/ ſo in vielen Landen/ in Gebirgen und Baͤchen gefunden/ und von den Außlaͤndern und Landfahrern/ weg getragen werden/ derer etliche kieſſig/ eines Theils Braun/ gelbicht/ auch ſchwartz/ und innwendig als ein Glaß/ und an der Proportz gemeiniglich rund/ auch Quadrat ſeyn/ auß welchen man Gold ſolle machen/ fuͤr mein Perſon aber halt ich von ſolchem gar nichts/ dann ich derſelben Koͤrner auff mancherley weg im Feuer und ſonſt verſucht habe/ aber niemals kein Gold darinnen finden koͤnnen/ ſo viel hab ich aber von glaubwuͤrdigen Perſonen/ die von ſolchen Landfahrern grůndlich berichtet worden/ daß ſolche Koͤrner kein Gold bey ſich haben/ werd auch keines darauß gemacht/ ſondern durch ſie die Landfahrer in Italiam und andere Oerter/ umb ein Lohn hingetragen/ als zu einem Zuſatz/ darauß ſchoͤne Farben und Schmeltzglaß gemacht werden.
Welche Farben oder Schmeltzglaß man bey ihnen ſo hoch achte/ und ſo theuer verkauffe/ als wann es Gold waͤre/ welches dann der Vernunfft gemaͤß und wol zu glauben iſt/ ſonderlich weil mehr Berckarten bey uns in Teutſchlanden gefunden/ die Glaß und Farben geben.
Koͤrner ſo die Landfahrer wegtragen.
Ferner bricht auch bißweilen neben dem gedigen Gold auff dem Goldbergwerck zur Eul im Koͤnigreich Boͤhmen/ in Quertzen ein ſubtil graw ſpeiſſig Ertz/ welches man ſeiner Farb nach Eiſenmann nennet/ das iſt auch reich am Gold/ aber ſilbrig mit/ derhalben es dann dem andern gedignem Gold/ ſo in Quertzen ſtehet/ nicht zu vergleichen iſt.
So werden auch viel Gold Kieß gefunden/ welche nicht allein Gold/ ſondern auch Silber halten/ und in gemein mehr Silber als Gold/ deßgleichen auch Kieß die ſehr Kupfferreich/ und ſilberig mit ſeyn/ daſſelbe Silber davon/ auch reich am Gold iſt/ wie auch etliche weiſe Kieß/ die gar kein Kupffer/ auch gar wenig Silber halten/ und doch goͤldiſch ſeynd/ die Kieß aber die Kůpfferig und derer Silber Gold haͤlt/ die werden gemeiniglich mit ſubtilen Quertzen durchfloſſen befunden.
Eiſenmañ.
Goldkieß.
Anlanget der Marcaſit/ davon ihr viel fabulirn und ſchreiben/ als ſey es ein Kieß/ der alſo reich am Gold ſey/ daß ihm der vierdte Theil im Feuer nicht abgehen ſolle/ auch im Roͤſten und gluͤen je laͤnger je ſchoͤner werde/ demſelbigen hab ich offtmals mit Fleiß nachgefraget/ aber den- noch nie bekommen/ viel weniger von jemands erfahren moͤgen/ der einen ſolchen Kieß geſehen haͤtte.
So viel ich mich aber bedůncken laß/ ſo kan und muß der Marcaſit nichts anders ſeyn/ als ein gar gut reich Gold Ertz/ man geb ihm nun dieſen oder einen andern Namen/ ſo iſts gleich eines.
Wie aber nun jetzt nach einander erzehlte Gold Ertz und Waͤſchwerck probirt und verſucht ſollen werden/ das wird hernach außfuͤhrlich folgen.
Marcaſit.
Was die Goldwaͤſcher auff die Goldwerck/ fuͤr ein Probirn und Waſchen haben.
DIe Goldwaͤſcher/ die dem Goldwaſchen in den Laͤndern nachziehen/ und ſich deß nehren/ die haben auff die Goldwerck ein ſonderliches probiren/ nach welchem ſie ſich richten/ wie viel ſie auff einen Tag Gold waſchen/ und darauff ihre Rechnung machen koͤnnen/ ob das Werck den koſten zu waſchen ertrage/ arm oder reich ſey/ zu ſolchem probirn brauchen ſie ein ſonderlich abgetheilt Gewicht/ das von einem Vngeriſchen Gůlden ſchwer außgetheilt iſt/ nach dem Werth ſo viel man fuͤr ſolch Waſchgold zu bezahlen pflegt.
Weil man aber gemeiniglich umb ein Vngeriſchen Guͤlden ſchwer Waſchgold 92. Kreutzer zu geben pflegt/ ſo machen ſie erſtlich das groͤſte Gewicht eines Vngeriſchen Gůlden ſchwer/ und bezeichens mit 92. Kreutzer/ das ander Stuͤck halb ſo ſchwer mit 46. Kreutzer/ alſo fortan/ die ander Stuͤck alle nacheinander/ mit ihrem Werth biß auff den eintzlichen Pfenning/ wie hernach ſtehet.
92 Kreutzer der Guͤlden ſchwer.
46 Kreutzer der halbe Guͤlden.
23 Kreutzer der Orts-Guͤlden.
12 Kreutzer.
6 Kreutzer.
3 Kreutzer.
2 Kreutzer.
1 Kreutzer.
2 Pfenning weiß
1 Pfenning weiß
Behmiſcher Muͤntz.
Wormit die Goldwaͤſcher geruͤſt ſeyn.
Durch ſolches Gewicht kan ein jedes außgequickt/ oder Koͤrnlein Golds/ wie viel es werth iſt/ gewaͤgen werden/ derhalben auchgemeiniglich bemelte Goldwaͤſcher/ die in den Landen den Wercken nachſuchen/ ein ſolch Gewicht/ ſambt einem ſchwartzen Sichertroͤgel/ ein Bůchslein voll Queckſilber/ ein Semiſch Leder/ ein Probir-Schirblein/ und ein klein Waͤglein zu dieſen Sachen allen gehoͤrig bey ſich tragen.
Dann ſo bald derſelben einer ſandig Werck oder Seiffen beſticht und ſichert/ befindet er Gold darinnen/ wie klein auch daß ſey/ ſo zeucht er eine Sicherung oder etliche rein darvon auß/ und quicket ſolchen reinen Schlich mit dem Queckſilber auffs fleiſſigſte an/ druckt nachmals daſſelbige durchs Leder wider davon/ und was im Leder bleibt/ laͤſt er auffm Probir-Schirblein in einem Feuerlein/ welches er alsbald in Gebirgen oder Waͤlden machet/ abrauchen/ und gluͤet letztlich das Gold rein auß.
Was es alsdann nach ſeinem abgetheilten Pfenning Gewicht/ nach Kreutzer und Pfenning werthwiegt/ nach dem macht er ſeine Rechnung/ wie viel er mit einem Zeug/ eine Wochen lang Gold erwaſchen und zu Nutz bringen kan.
Ubers Bret zuwaſchen.
So er nun durch ſolche Prob befindet/ daß das Waͤſchwerck/ die Arbeit/ Muͤhe/ und Koſten belohnen moͤcht/ ſo pflegt ein jeder daſſelbige nach ſeiner Art/ die er gewohnt/ und am beſten bericht iſt zu waſchen/ und zu gut zu machen.
Vnter denen ſeynd etliche/ die pflegen die Goldwerck/ die in den Feldern unter der Tham Erdenligen/ deßgleichen den Sand in den flieſſenden Baͤchen/ ůber das Breth zu waſchen/ darauff Faltzen/ und Rinlein hin und wider eingeſchnitten ſeyn/ darin ſich das ſchwere Gold legen/ und ſitzen bleiben kan.
Eines Theils aber waſchen ůber das Gefell/ ſonderlich wann das Werck reich iſt/ und koͤrnicht Gold fuͤhrt.
Es gehet aber etwas langſam zu/ und will mehr Muͤhe haben.
Ein ſonderlich Gold Waͤſch- Werck.
Vor wenig Jahren iſt auff ſolche Werck und Sand am Waſſer/ ein ſonderlich Waͤſchwerck erfunden worden/ durch welches man in einem Tag dreyhundert Lauffkarn oder Baͤrn/ wegwaſchen/ und alles Gold darinnen behalten kan/ welches alſo zugerichtet wird.
Man macht erſtlich von ſtarcken Meſſingen Drat einen Raͤder/ in der enge und weit/ wie es eines jeden Wercks Gelegenheit erfordert/ und bindet den auch mit Meſſingen Drat die laͤng herunter/ und zeucht denſelben auff eiſener Staͤg veſt an/ damit er ſich nicht biege oder auffblaͤhe.
Die Groͤſſe aber deß Raͤders ſoll ſeyn ſieben Spannen lang/ fůnff Spannen weit/ und einer guten Spannen tieff/ mit einem Boden/ der auff zwey Drittheil in Raͤder reiche/ und mit dem einen Drittheil forn zum Außtragen komme/ daſelbſt er dann mit Blech beſchlagen ſeyn ſolle.
Es ſoll auch der Raͤder auff beyden Seiten angeſchlagene hoͤltzerne Kloͤtzlein haben/ mit welchen er an die fordern Buͤnſtempffel anſtoſſe/ und das Grobe/ ſo nicht durchfaͤllet/ behend außtragen koͤnne.
Deßgleichen die untern Buͤen unter dem Raͤder/ auff beyden Seiten auch angeſchlagene Bretter/ daß nichts vom Raͤder beyneben abfaͤllt.
Von ſolcher Bůn tritt das durchgeredene Werck auff den Plaen-Herd/ welcher dreyſſig Spannen lang/ und vier Spannen breit ſeyn ſoll.
Auch muß die Waſſerrinne unten zum Waſſer außtragen/ weiter als oben/ und auch mit Blech beſchlagen ſeyn.
Vnd wird hierzu Waſſer/ viel oder wenig gebraucht/ nach dem das Werck roͤſch oder ſandig iſt.
Die Groͤß deß Raͤders.
Der Waͤſcher ſo mit dem Raͤder arbeitet/ A.
Die mitler Buͤhn/ darauff das Durchgeredene faͤllet/ B.
Die under Buͤhn/ auff der das Werck auff dem Plaen-Herd gehet/ C. der Plaen- Herd/ D. Der Arbeiter/ ſo auff die oder Buͤhne das Werck laufft/ und durch ein Loch in Raͤder ſtuͤrtzt/ E. die Waſſer-Rinne/ F.
Dieſes Waͤſch-Werck dienet allein zu ſandigen Wercken/ und zu den zehen und laͤttichen gar nichts.
Dieweil dieſe Arbeit noch zur Zeit nicht gemein iſt/ hab ich umb deren willen/ ſo es nicht geſehen haben/ ſolche in vorhergehende Figur bringen laſſen.
DArnach brauchen auch etliche Gold-Waͤſcher auff ihre Haͤrd/ an ſtatt der ſtarcken Zwillich/ ſchwartze unbereite wůllene Tuͤcher/ daruͤber ſie ihre Werck treiben/ von wegen weil das wůllene Tuch rauch und harig iſt/ daß das ſubtile runde koͤrnichte Gold in den Haaren ſitzen bleibe/ und nicht fort rollt/ wie auff dem Zwillich geſchicht/ und daß auch das Gold auff der Schwaͤrtz ſichtig erkant werde/ obs gleich ſubtil und klein iſt.
Beyderwuͤllen Tuͤcher.
Andere brauchen an ſtatt der Zwillich und ſchwartzen Tuͤcher/ Beyderwants Tuͤcher.
Nemlich/ die halb haͤnffin/ und halb wuͤllin auff Zwillich-Art gewirckt ſeynd/ auff denen das Gold noch beſſer hafften kan/ welche Tuͤcher umb ihrer Staͤrck willen/ von wegen deß Hanffs laͤnger waͤhren/ und in der Arbeit außhalten/ derhalben auch beſſer zu gebrauchen ſeyn.
Vbern langen Raͤder getrieben.
Vber diß iſt auch noch ein Waſchen/ doch nicht faſt im Brauch/ das nennet man durch den langen Raͤder getrieben und geſchlembt/ meines Beduͤnckens auff die ſubtilen Werck/ welche grob und klein Gold fuͤhren/ laͤttig und ſandig unter einander ſeyn/ nicht ein unbequaͤme Art/ ſo dem vorigen abgeriſſenen Raͤderwerck/ nicht faſt ungleich/ allein daß es allhie mit dem Treiben und Schlemmen anderſt zugehet.
Dann in dieſer Arbeit oder Waſchen von wegen deß Ruͤhrens in obern und untern Gefaͤllen/ das rollende Gold beſſerligen bleibt/ und das Gold ſampt dem kleinen gemeinen Werck herauß ůbern Plan-Herd gehet/ und darauff ferner getrieben wird.
Wie daſſelbige geſchicht/ iſt in folgender Figur zu ſehen.
Die Bergleut/ ſo das Waͤſchwerck in Raͤder ſtuͤrtzen/ A.
Der Raͤder/ B.
Der Waͤſcher der den Raͤder regirt/ C.
Das ober und under Gefaͤll/ D.
Die Plaen-Herd/ E.
Der in beyden Gefaͤllen das Truͤb auffruͤhrt/ F.
Das Faß darinnen man die Plaen waͤſcht/ G.
HO viel hab ich von dem Gold-Waſchen zu einem Bericht/ wie die Werck zu Nutz zu bringen/ auff das kuͤrtzſte melden wollen.
Iſt nun ein Werck reich/ ſo iſt es deſto beſſer/ und mag alsdann leichtlich eine Art deß Waſchens darzu erfunden und gebraucht werden/ daß das ledige Gold dardurch erhalten wird.
Den Gold- Schlich rein zu machen.
Wann man nun den Schlich erſtlich in die Enge gebracht/ und dann das Gold mit dem groſſen Sichertrog/ oder mit dem ſchmalen langen/ den man einen Saxen nennet/ herauß gezogen/ ſo kan man daſſelbige anquicken/ durch das Leder drucken/ außgluͤen/ und dann zuſammen gieſſen/ von welchem hernacher ferner ſoll gemeldet werden.
Bißhero hab ich etlicher maſſen berichtet von dem Gold und Seiffen-Wercken/ die keines Puchens beduͤrffen.
Nun will ich auch von den Gold-Ertzen/ die auß der Gruben von den Gaͤngen gewunnen/ und gepucht muͤſſen werden/ Meldung thun/ in welchen man gediegen Gold ſichtig zu ſehen pflegt.
Mit denen hat es eine ſonderliche Meinung auf zu bereiten.
Nemlichen/ in welchen Ertzen das Gold gro-bkoͤrnicht ſtehet/ die kan man unter der Fauſt ſcheiden/ und in einem groſſen eiſern Moͤrſchel ſtoſſen/ und wo der viel ſeynd/ uͤber ein ſonderliches darzu gemachtes Sieb ſetzen/ rein und gut zu machen/ daß es ferner keiner Weitlaͤufftigkeit noch groſſer Kunſt bedarff.
Iſt auch beſſer/ dann daß man die Ertz ohn allen Vnterſcheid/ unter die groben Pucher bringt.
Sonderlich weil man wol in geringeꝛn Metallen/ als Silber-Kupffer- und Bley-Erhen/ ſolche Fauſtſcheidung zu halten pflegt.
Grob koͤrnicht Gold.
Eingeſprenget gediegen Gold
Die geringen Gold-Ertz aber/ die gleichwol auch ſubtil gediegen Gold eingeſprengt haben/ und von der Fauſt nicht koͤnnen geſchieden werden/ dieſelben/ wann ſie ſich ungeroͤſtet arbeiten laſſen/ ſeynd auff zweyerley Weg auffzupuchen/ und auffzubereiten.
Als unter den naſſen/ und unter den drucknen Puchern.
Vnter den naſſen wird das Ertz durch das Blech in die Gerinn und Schlem-Graͤben gepucht/ und wie ein Silberhaltiger Schlich uͤber die Plaen-Herd getrieben/ und folgends rein gemacht.
In den treugen Puch-Wercken aber/ wird das Mehl ůber die Plaen-Herd/ uͤber die wůllenen oder beyderwuͤllen Tuͤcher/ wie oben von den Gold-Wercken berichtet/ gewaſchen/ rein gemacht und angequickt.
Die quartzigen und hornſteinigen Gold- Ertz.
Folgends ſeynd auch quaͤrtzige und hornſteinig Goldgaͤng/ darinnen das Gold gantz ſubtil und duͤnn/ mit andern im Waſſerfluͤchtigen/ Goldhaltigen Ertze eingeſprengt ſtehet.
Auff dieſelbigen iſt das beſte Auffbereiten/ daßman ſolche Quertz oder Hornſtein (wofern man der Ort genug Holtz haben kan) in einem ſonderlichen darzu gemachten Roͤſt- Ofen/ erſtlich gar hart und wol brenne/ und wann ſie in der groͤſten Glut am harteſten ſtehen/ ein Waſſer darauffſchlage/ und jehlinge abkůhle/ ſo erſchreckt das ſubtile flammichte Gold/ ſampt dem eingeſprengten Ertz/ und laufft zuſammen/ und bekombt ein rundes Corpus/ und eine Staͤrck/ daß es im Waſchen deſto veſter ſitzt und behalten kan werden.
Deßgleichen wird der Quartz vom Abwaſchen ſo můrbe/ daß er hernacher in groſſer Menning/ leichtlich zu puchen und folgends zu ſcheiden iſt.
Er ſchadet auch alsdann (weil er im Roͤſten mild und muͤrb worden) dem ſubtilen Gold weniger als wann er noch roh/ hart und ungeroͤſt waͤre.
Wie dann die harten Quaͤrtz dem Gold/ und andern eingeſprengten Gold-Ertzen/ im Puchen mehr Schaden thun/ daß ſichs aneinander abmalmet/ als die ſchweren Pucher/ dardurch dann das Gold gar leichtlich auffſtehet/ und in der Truͤb im Waſſer weg gehet.
Weil aber ſich gemeiniglich befindet/ daß an denen Orten/ da ſolche quaͤrtzige hornſteinige Gold-Gaͤng ſeyn/ das Holtz ſeltzam und ůbel zu bekommen iſt/ derowegen ſo wird ein jeder ſelbſt ſein beſtes zu pruͤffen wiſſen.
Die Roͤſt-Oefen aber/ darinnen die gemelten quaͤrtzigen Ertz geroͤſtet/ und mit dem Waſſer abgeloͤſcht ſollen werden/ die mach alſo:
Gib einem jeden ins Gefier zwo Elen/ und ſechs Elen in die Hoͤch/ laß ſie von Steinen auffmauren/ alſo/ daß der Ofen forn am untern Theil ſo hoch offen bleibe/ daß man das geroͤſte Ertz herauß ziehen kan/ welches/ wann das Ertz zum Roͤſten darein geſetzt wird/ mit Laͤim zugemacht ſoll werden.
Es ſollen auch in den Ofen unten an ſtatt eines Roſts/ von Ziegeln Vnterſchied einer Elen hoch auffgeſetzt und gemacht werden/ darauff das Holtz zu liegen kombt/ und der Wind zwiſchen die auffgeſetzten Ziegelſtein in das Feuer hinauff in Ofen gehen/ friſch brennen und treiben kan.
Roͤſtoͤfen.
Wann du in ſolchem Ofen roͤſten wilt/ ſo leg unten in Ofen auff die Ziegelſtein kurtz geſpalten oder Reiß-Holtz zweyer Elen hoch:
Darauff trag das quaͤrtzige Ertz/ ſo grob es auß der Gruben kommet:
Das kleine aber/ ſo nicht gar grob iſt/ ſetz an die Waͤnd und Seiten deß Ofens/ damit das grob Ertz mitten zu ſtehen kommet/ und die Flamm und die Hitz deß Feuers ſich herdurch winden kan/ ſo bleibt die Hitz deß Feuers beyſammen im Ofen/ und dringt ſich biß oben hinauß/ und thut alſo die Hitz bezwungen viel mehr/ als in einem offenen Roſt.
Wann nun der Roſt in dem Ofen in groͤſter Glut brennt/ ſo ſoll man ein Waſſer darauf ſchlagen/ und jehling ablaͤſchen:
Derhalben dann ſolcher Roſt-Ofen/ zum Vortheil/ an ein ſolches Ort/ da Waſſer darein geſchlagen werden kan/ gebauet werden ſoll/ ſo laufft das ſubtile Gold in Koͤrnlein zuſammen/ und wird der Quartz muͤrb/ wie oben davon gemeldet iſt.
Wiewol derſelb ohne das vom Brennen muͤrb wird/ ſo wird er doch von ſolchem Abloͤſchen noch muͤrber/ und geſchicht auch/ wie gehoͤrt/ fůrnemlich umbs Golds willen.
Den Roſt abzuloͤſchen
Solcher Roͤſt-Ofen Form und Geſtalt/ wie ſie in ihrer Proportion in Verjuͤngung ſtehen/ das wird die folgende Figur außweiſen.
Wañ man auch deß Gold-Quaͤrtzes eine groſſe Menning haͤtte/ ſo moͤchte man der Ofen mehr/ oder dieſelben groͤſſer machen/ und nach dem es die Nothdurfft erfordere/ ſich mit der Proportion alſo darnach richten damitdas Feuer ſeinen rechten Zug haben koͤnte.
So viel hab ich von Auffbereitung der Gold-Ertz/ dieweil ich mit denſelbigen von Jugend auff nicht ſo viel umbgangen bin/ als mit den andern metalliſchen Ertzen/ auffs kuͤrtzte vermelden wollen/ andere beſſere Weiß und Weg/ die vielleicht etliche wiſſen moͤchten/ hiemit unbenommen.
Die Roͤſt-Ofen/ A.
Das Zumachen/ B.
Der Ofen inwendia anzuſeben/ C. Der Vnterſcheid von Ziegeln auffgeſetzt/ D.
Der das Waſſer in Roͤſt-Ofen ſchlaͤgt/ E.
Das Roͤſtholtz/ F.
Das Inſtrument/ damit in Ofen geraumbt wird/ G.
Von den Gold-Schlichen.
Affter oder arme Gold- Schlich.
FErner iſt auch zu wiſſen/ wann die Gold-Ertz und Gold- Schlich zum Anquicken rein außgeſtoſſen ſeynd/ und das Gold mit dem Queckſilber herauß gezogen/ und angequicket worden iſt/ ſo bleibet vom Anquicken noch ein Schlich/ deſſelbigen iſt etlicher am Gold arm/ und etlicher reich/ die reichen Schlich aber/ koͤnnen gleich einem reichen Silber-Ertz zu Gut gemacht/ und geſchmeltzet werden.
Die andern gemeinen Gold-Schlich aber/ ſonderlich wann die gleich auff Gold-Bergwerck zur Eul kieſſig ſeynd/ und der Centner nur ein Quintlein Gold haͤlt/ moͤgen uͤber die rohe Schicht in Schlackſtein/ und nicht fuͤglicher geſchmeltzet werden.
Wofern aber die Schlich an ihm ſelber nicht kieſſig waͤren/ ſo muß ein anderer Kieß/ der viel Stein gibt/ dem Schlich im Schmeltzen fuͤrgeſchlagen werden/ wann alsdann der Schlackſtein nicht reich am Gold außkombt/ dann ſchlag widerumb andere Schichten/ dem Kieß zu huͤlff/ zu/ biß daß ein Centner deß Schlackſtein dreyzehen oder vierzehen Quintlein Gold haltig/ gebracht werde/ mehr Gold ſoll man darein nicht arbeiten.
Dann ſo er zu reich am Gold wuͤrde/ waͤre zu beſorgen/ die rohen Schlacken wuͤrden zureich bleiben.
Derhalben/ wo man deß Kieſſes zum Zuſchlack genug haben kuͤndt/ oder der Schlich an ihm ſelber kieſſig waͤre und Stein geb/ waͤre es beſſer/ man braͤcht den Schlackſtein nicht hoͤher am Halt/ dann den Centner auff zehen Quintlein Gold/ dardurch bleiben die Schlacken deſto aͤrmer.
Alſo und auff dieſe Weiß koͤnten die eiſenſchuͤſſigen Ertz/ die gar klein ſubtil flammicht oder angeſchmecht Gold haben/ und ein Centner in gemein ein halbs Loth oder ein Quintlein Gold hielt/ auch zu Nutz geſchmeltzt werden.
Wie hoch der Schlack ſtein ſoll gebracht werden.
Die reichen Gold-Ram oder Schlich aber/ darauß das Gold gequickt iſt/ welche eines theils gar reich am Gold zu ſeyn pflegen/ alſo daß bißweilen ein Centner deſſelben von drey biß in vier Loth ſilberig Gold haͤlt/ die koͤnnen beſſer nicht/ dann ůber das Bley geſchmeltzet werden.
Jedoch dieweil derſelbe Schlich gar ſubtil iſt/ ſo erhebt ihn das ſtarcke Geblaͤß im Schmeltz-Ofen gar leichtlich/ daß er herauß ſtaͤubt und Schaden geſchicht.
Dem fůrzukommen/ mag man den Schlich mit ſtarcken Hefen anmengen/ und laſſen trocken werden/ folgends zu Stuͤcklein brechen/ oder ehe es gar trocken worden/ in Stuͤcklein ſchneiden/ und alſo in Ofen ſetzen/ ſo hat der Schlich eine beſſer Haltung.
Reiche Gold- Schlich.
Ich muß auch hierneben berichten/ wann man einen Gold-Schlich hat/ und ſchmeltzen will/ deß ein Centner von zwey biß in vier oder fuͤnff Quintlein Gold haͤlt/ und nicht an ihm ſelber kieſſig iſt/ und anderer Kieß zugeſchlagen werden muß/ ſo ſoll man den Kieß und Schlich auffs Fuͤrmaß nicht unter einander bringen/ noch alſo auff die Schicht lauffen/ dann dadurch wuͤrde Schaden geſchehen/ in dem/ daß ſich der Kieß im Fuͤrmaß außtheilen/ und wenig rohen Stein geben/ und am Gold viel zu ruͤck bleiben wuͤrde:
Sondern man ſoll den Kieß und Schlich unterſchiedlich fuͤrwaͤgen/ und wann man davvon ſchmeltzet/ ſo ſoll man nach geſtalt deß Fuͤrmaß/ ſonderlich Kieß und ſonderlich Schlich und Schlackenſetzen/ im Schmeltz-Ofen findet es ſich wol zuſammen/ und durch diß Mittel/ wie es die Erfahrung geben wird/ mehr roher Stein/ und mehr Gold außbracht/ als wann Schlich/ Kieß und Schlacken untereinander gemenget wird/ dann das Werck bleibt in der Enge beyſammen/ und wird nicht in die Weite gebracht.
Wie man Gold-Schlich/ ſo gediegen Gold haben/ zum Anquicken zurichten und anquicken ſoll.
WAnn nun die Gold-Schlich/ die gediegen Gold haben/ rein gemacht ſeyn/ und man will dieſelben ferner zu gut machen/ und durchs Anquicken das Gold herauß bringen:
So ſoll man erſtlich den Schlich folgender Geſtalt zurichten:
Nemlich nimb guten ſtarcken Wein-Eſſig/ thue darein auff jede Kandel ein viertel Pfund Alaun/ laß es ein wenig einſieden und dann kalt werden/ folgends thue den Gold-Schlich in ein ſaubers Gefaͤß/ und geuß den zugerichten Eſſig daruͤber/ daß er den Schlich bedecke/ laß es ein Nacht zwo oder drey daruͤber ſtehen und wol erbeiſſen/ ſo macht der Eſſig dem Flammen-Gold einen friſchen Grund/ daß es das Queckſilber deſto lieber angreifft und zu ſich nimbt/ und was noch von weicher Erden darunter iſt/ beiſt es zu Schlamm/ und macht das Gold ledig.
Wann nun der Eſſig gemelte Tag darůber geſtanden/ ſo ſeige den Eſſig wieder herab/ und Waſch den Schlich mit warmẽ Waſſer wiederumb ſauber und ſchoͤn/ und laß ihn treug werden.
Folgends thu ihn in einen Reibtopff/ oder in ein hoͤltzern Geſchirꝛ/ und ſo viel Queckſilber darzu/ nachdem deß Golds im Schlich viel iſt/ uñ reibs mit den Haͤnden wol unter einander/ folgends auch mit einer hoͤltzernen darzu gemachtẽ Reib- Keuln/ ſo lang/ biß das Queckſilber alles Gold an ſich genommen hat.
Wann ſolches geſchehen/ ſo geuß ein laulicht Waſſer daran/ und waſch den Schlich und Queckſilber rein/ geuß die truͤbe darvon/ ſo lauffet das Queckſilber wieder zuſammen:
Das ſcheide gar rein und ſauber vom Schlich/ damit nichts zu ruͤck bleibet/ dann es iſt nunmehr goͤldiſch worden.
So diß geſchehen/ ſo troͤckne es mit einem Schwamm/ und thue es in ein doppelten ſtarcken Barchet/ oder in ein Saͤmiſch Leder/ das beſſer iſt/ und zwing es mit einer veſten Schnur/ ſo fleuſt und dringet das Queckſilber durch ſolchen Barchen oder Leder herauß/ und bleibet das Gold ſampt faſt ſo viel Queckſilber im Leder:
das ſetze auff einen flachen Schirben auff ein Kohlfeuer/ ſo verrauchet vollend ſolch uͤbrig Queckſilber/ und bleibet nur das Gold allein/ das gluͤe wol auß/ und ſchmeltz es zuſammen/ verblaß es mit ein wenig Borras/ biß es den Blaß haͤlt/ und geuß es zu einem Zain.
Der zugerichte Eſſig mit dem Alaun/ wie oben davon gemeldet/ der wird nicht von allen gebraucht/ ſondern ſie quicken das Gold nur alſo ſchlecht im Schlich an/ es iſt aber beſſer/ daß ſolcher Eſſig zugerichtet und gebraucht werde.
Den Goldſchlich zu zu richten.
Anquicken.
Dz Oueckfilber durch Leder zu drucken.
Nota.
Der Alaun kombt deßwegen darzu/ daß er den Eſſig ſchaͤrffen; Ob nun wol dieſer Weg mit dem Eſſig gut iſt/ ſo iſt doch folgender Weg mit einer Muͤhle beſſer; Man nimbt den Schlich/ thut Mercurium darunter/ (je mehr je beſſer geſtalter deſto beſſer das Gold angreifft/) reibt es auff einer Muͤhle/ ſo wie eine Senfft-Muͤhle gemacht iſt (oder man kan es auch wol in einem ſteinern Moͤrſel mit einem hoͤltzern Stoſſer unter einander reiben/) mit Waſſer ſo lang unter einander/ biß daß der Mercurius alles Gold an ſich genommen hat/ welches man daran ſihet/ wann man feiſchen Mercurium darzu thut unter einander reibt/ und daſſelbe ſich alles durchs Leder druͤckt/ dann das iſt eine Anzeige/ daß das Gold auß dem Schlich alle herauß iſt.
Wann nun alles miteinander wohl untereinander gemahlen iſt/ ſo geuſt man laulecht Waſſer darauff/ waͤſcht den Schlich rein/ geuſt das triebe darvon/ ſo laufft der Mercurius wieder zuſammen/ das ſcheidet man dann vom Schlich gantz rein/ damit nichts zuruͤck bleibe/ dann es iſt nunmehr goͤldiſch worden/ wann diß geſchehen/ ſo troͤcknet man es mit einem Schwamm/ thuts in einen doppelten ſtarcken Barchet/ oder in ein ſaͤmiſch Leder/ (welches von duͤnnen Laͤmmer- Fellen gemacht wird/) und zwingts mit einer veſten Schnur/ ſo tringt der Mercurius durch den Barchet oder Leder herauß/ und bleibt das Gold ſampt faſt ſo viel Mercurii im Leder/ welches ein Amalgama iſt/ ſintemahl das Gold nicht alle den Mercurium wieder fahren laͤſt/ ſondern behaͤlt etwas darvon bey ſich/ und amalgamirt ſich darmit/ diß Amalgama ſetzt man hernach nicht auff eine Schirbe/ dann ſo verraucht der Mercurius darvon/ ſondern thut es in ein Retoͤrtlein/ legt es in Sand/ ſchlaͤgt Waſſer vor/ und treibt alſo den Mercurium vom Gold/ ſo bekombt man den Mercurium wieder/ den Gold-Kalck/ ſo in der Retorte bleibt/ muß man wohl außgluͤen/ ſchmeltzt es in einem Tiegel zuſammen/ wirfft ein wenig Borras darauff/ damits drunter rein flieſſe/ endlich blaͤſt mau mit einem Hand-Balg in den Tiegel auffs Gold/ biß es den Blas haͤlt/ das iſt/ biß es ſteht/ und vom Blaſen keine Haut mehr gewinnt/ ſo ein Zeichen iſt/ das der Rauch vom Mercurio, ſo das Gold ungeſchmeidig macht/ alle darvon iſt.
Iſt aber das Gold bleich/ und ein wenig ſilberig/ wie gemeiniglich die Waſch-Gold ſeyn/ die dann nicht hoͤhers Halts herauß kommen/ als ſie im Ertz ſtehen/ ſo ſchlag es důnn/ leg es in das Ciment/ wie heunach davon geſchrieben wird werden/ ſo wird es rein/ und bekombt eine ſchoͤne hohe Farb.
Wanns Gold ſilberig iſt.
Nota.
Es iſt wohl zu notiren/ daß diß Verblaſen vor einer Eſſe geſchehen muͤſſe/ da man mit dem Hand-Balg in die Schirbe blaſen kan/ und nicht in einem Probir-Ofen.
Pop
Was darnach außgeklaubet und gar gediegen/ oder ſonſt von der Fauſt außgeſcheiden Gold iſt/ das mag man mit Borras zuſammen gieſſen.
Iſt hierůber noch etwas Vnreins darbey/ ſo ſetzt mans erſtlich auff einen flachen Schirben/ laß es mit einem Kuͤgelein reinen Bley treiben/ biß es den Blaß haͤlt/ und dann abermals mit Borras zu eim Zain gegoſſen/ ſo wird es geſchmeidig.
Außgeklaubet gediegen Gold.
Dieſe Weiſe deß Anquickens dienet auff alle Schlich/ die gediegen Gold haben/ dann wie daſſelb im Sand gewaſchen/ oder in den Ertzen raußgepucht/ alſo kombt eß im Anquicken auch herauß/ und ſchadet dem Queckſilber gar nichts: Dann wann daſſelb wieder davon gezwungen wird/ iſt es nachmahls wiederumb zu gebrauchen.
Eine Arbeit auff arme Ertz.
Darnach ſeynd etliche Goldwaͤſcher geweſen/ die im Goldwaſchen uñ Anquicken/ einen ſonderlichen Gebrauch gehabt haben: Nemlichen/ daß ſie die Goltertz/ oder Schlich/ erſtlichen auff einer Muͤhlen gantz klein/ zu ſubtilem Mehl gemahlen/ nachmals daſſelb mit zimlichem ſtarcken heiſſen Saltzwaſſer angefeucht/ und gleich wie ein Cappeln Aſchen wol durchmenget/ damit das Saltz allenthalben den Schlich vom Ertz wol begreiffen koͤnnen.
Vnd weil noch das Saltzwaſſer warm und heiß geweſen/ haben ſie auff fůnff Centner deß Ertz zwantzig Pfund Queckſilber goſſen/ uñ das Ertz oder Schlich etlichmal damit vermengt/ und wol umgeruͤhrt/ biß ſo lang man das Queckſilber kaum darin erkennen moͤgen.
Haben darnach ſolch Ertz/ in ſondere darzu gemachte Faͤſſer voll Waſſer/ da eines niedriger als das andere geſtanden/ gethan/ und umbgeruͤhrt/ damit was auß einem Faß gefallen/ das hat ſich in dem andern/ dritten und vierdten ſetzen můſſen.
Vnd haben alſo die meiſte trůb davon gewaſchen/ zu letzt wiederumb das Ertz ſampt dem Queckſilber alſo vermengt/ auff ein Muͤhle/ welche einen hohlen Stein gehabt/ getragen/ daſſelbig mit einem durchflieſſenden Waſſer gemahlen/ biß keine Truͤbigkeit mehr darvon gangen/ ſondern alles/ was durch die Můhle kommen/ in die Faͤſſer gefaͤllt und gefangen/ damt ihnen nichts hat abgehen koͤnnen.
Letztlich das Queckſilber auß der Muͤhlen geſchoͤpfft/ und mit Fleiß zuſammen gehalten/ gedruͤcknet/ und dann durch das Leder gezwungen.
Dieſe Arbeit laß ich mir in groſſer Menning armes Schlichs/ darinn das gediegen Gold ſehr ſubtil ligt/ nichts kieſſig iſt/ und keinen Stein gibt/ und ſonſt mit Nutz nicht geſchmeltzt werden kan/ nicht uͤbel gefallen/ wie es dann eine feine Arbeit/ der wol ferner nachzu dencken iſt.
Ich habe fuͤr meine Perſon daran noch diß bedencken/ daß arme Gold-Schlich nicht viel uͤbrige Vnkoſten ertragen koͤnnen:
Dann erſtlich ſoll der Schlich gemahlen werden/ auch gehet der Vnkoſten deß Saltzes und deß Vermengens/ ſo wohl der Vnkoſten deß andern Mahlens/ und der Abgang deß Queckſilbers:
Vnd letztlich der Vnkoſten das Gold vollend zu gut zu machen/ alles auſſerhalb deß Bau-Koſtens der Gold-Muͤhlen darauff/ derwegen ſich fůr zuſehen wol von noͤthen:
Jedoch moͤchte ein Gold-Ertz ſo viel ſubtil Gold haben/ daß es allen Vnkoſten reichlich belohnte.
Wie man die reinen Gold-Schlich in Manglung deß Queckſilbers zu gut machen ſoll.
IN Manglung aber deß Queckſilbers/ moͤchte man den reinen oder reichen Gold-Schlich/ mit gekoͤrnetem Bley/ Glet/ und Bley-Glaß/ und in einem Tiegel mit ein wenig Todtenkopff und Glaß-Gallen vermenget/ und mit Saltz bedecket/ in einem Wind-Ofen rein und wol flieſſen/ und folgends den Koͤnig auff einem flachen Teſt abgehen laſſen:
Dieweil von den ſcharpffen quaͤrtzigen Gaͤngen/ von den Pucheiſen viel grob und klein Eiſen/ unter den letzten reinen Schlich mit außgeſtoſſen wird/ ſo muß daſſelbige zuvor mit einem guten Magnet rein außgezogen werden/ ſonſt wuͤrde es im Anſieden viel verhindern/ wann aber der Gold-Schlich Eiſenman haͤtte/ oder kieſſig waͤre/ ſo můſt der erſtlich in allweg geroͤſtet werden/ dann wird ſich alles Gold/ das auch im Schlich iſt/ und nicht ledig ligt/ im Bley-Koͤnig finden/ und zu nutz kommen.
Der Teſt aber zu ſolchem Abgehen/ ſoll zugerichtet ſeyn/ mit geſchlemmter Aſchen/ darunter kleine geriebene Bein-Aſchen der halbe Theil/ und ein wenig Toͤpffer-Thon/ auch oben mit guter Claͤr betrieben ſeyn ſoll/ damit ſich vom Gold nichts darein ziehe/ und wann derſelbe gar bereitet iſt/ ſoll man Waſſer darein gieſſen/ und ſolches einkriechen laſſen/ davon wird der Teſt veſt und gut.
Wann nun das Gold darauff abgangen iſt/ ſo nimb den Gold-Blick/ als der noch ungeſchmeidig iſt/ ſetz ihn auff einen flachen Schirben mit eim wenig Glet beſtrichen/ treibs vorm Geblaͤß/ biß ſo lang das Gold den Blaß haͤlt/ ſo wird es geſchmeidig/ das magſtu alsdann/ wo es noch einen kleinen Bley-Rauch bey ſich haͤtte/ in einem Tiegel zuſammen ſchmeltzen/ Borras darein werffen/ und zu einem Zain gieſſen/ oder alsbald ins Ciment legen/ wie hernach Bericht davon folget.
Zum Gold feſte Teſt zu machen.
Nota.
Das Bley kombt deßwegen zu obigem Fluß/ daß es das Gold in ſich nehme/ die Glet und Bley-Glaß aber/ weil ſie nicht ſo bald zu Grund fallen/ wie das Bley/ ſondern mit dem Gold- Schlich eine Weile arbeiten/ damit das Gold kan herauß und ins Bley fallen/ das Caput mortuum ſchlaͤgt das Gold nieder/ und verhindert/ daß es nicht in den Schlacken bleibt/ ſondern ins Bley faͤllt/ die Glaß Galle gibt einen guten Fluß/ mit Saltz wirds aber bedeckt/ weil daſſelbe nur oben auff ſchwimmet/ und fleuſt/ und alſo gleichfalls macht/ daß das Gold rein auß den Schlacken gehe/ dann wann es nicht mit Saltz bedeckt iſt/ bleiben viel kleine Koͤrnlein oben in den Schlacken ſitzen/ und kommen nicht ins Bley; ferners iſt zu notiren/ wann deß Golds ſo viel iſt/ daß es auff keiner Capelle abgetrieben werden kan/ ſondern ſolches auff einer groſſen Teſt geſchehen muß/ auff denſelben aber gemeiniglich etwas Bley Rauch darbey bleibt/ ſo muß man denſelben hernach darvon auff dem Teſt verblaſen/ biß es den Blaß haͤlt.
Wofern auch der Gold-Schlich eiſenſchuͤſſig oder kieſſig iſt/ kan man ihn roͤſten/ und verbrent das Eiſen und der Kieß davon.
Den reinen Gold- Schlich anzuſteden.
Es moͤchten auch deie reichen rein gemachten Goldſchlicht/ mit dem nachgeſetzten Fluß gleich einem Kupffer-Ertz angeſotten werden/ alſo: Nimb den Schlich/ vermeng darunter zweymal ſo viel Fluß/ thue es in einen Tiegel oben mit Saltz bedeckt/ laß es in einem Wind-Ofen mit ſtarckem Feuer flieſſen/ ſo ſetzt ſich der Gold-Koͤnig/ ſo viel im Schlich geweſen/ unten in Tiegel/ laß es wol erkaltẽ/ ſchlag den Koͤnig von den Schlacken rein ab.
Weil er aber von dem Fluß noch ungeſchmeidig iſt/ ſo treib ihn auff einem flachen Schirben/ mit einem Kuͤgelein Bleys/ biß er ſchmeidig wird.
Vnd wiewol in der Meñig deß Schlichs/ das Anquicken am bequemeſten zu gebrauchen iſt/ ſo kan man doch mit dieſem Anſieden auf einmal bey zehen Pfund in einen Tiegel einſetzen/ und das Gold dariñ zu einem Koͤnig bringen.
Folgt der Fluß zum Anſieden.
DEr Fluß/ darvon jetzt geſaget iſt/ wird alſo gemacht:
Nimb ein Theil Salpeter/ und zwey Theil Weinſtein/ beydes klein geſtoſſen/ und unter einander gemenget/ laß ein unverglaſurten Topff gluͤend werden/ ſchuͤtt die geſtoſſene Materi darein/ deck den Topff mit einer Stuͤrtzen behende zu/ ſo brennt ſich der Fluß bald auß/ und wird ein ſchwartz-grau Pulffer.
Oder wann du die geſtoſſene Materi in einen Topff gethan haſt/ ſo ſtoß einen gluͤenden Kohlen darein/ ſo brennt es ſich auch auß/ zu einem Fluß:
Dann miſche Salpeter- Saltz/ oder gefloſſen Saltz/ auch Glaß-Gallen und rohen Weinſtein darunter/ ſo iſt der Fluß bereit.
Wie man das Gold gar rein von dem Queckſilber ſcheiden ſoll.
NAch vollbrachtem Anquicken/ wann das Queckſilber durch den doppelten Barchent oder Semiſche Leder darvon gezwungen iſt worden/ ſo bleibt gemeiniglich noch ein wenig Gold darbey/ ſonderlich/ wann die Gold-Schlich und Gold-Ertz arm/ und das Queckſilber darvon nicht reich am Gold wird.
Solches kan (wo anders mehr Schlich vorhanden/ oder gemacht wird) zu fernerer Arbeit und Anquicken gebrauchet werden.
Wo aber nicht mehr Schlich gearbeitet ſolte werden/ ſo můſte das Gold/ welches mit dem Queckſilber durchs Leder gangen/ durch ein ſonderliches Scheiden/ gar rein davon geſcheiden werden/ wie dann gemeiniglich ein Centen deſſelbigen bey zwey oder drey Loth Gold und daruͤber zu halten pflegt/ ſonderlich wann das Queckſilber von armen Schlichen kommen:
Vnd geſchicht ſolches Scheiden alſo:
Laß dir einen eiſern Krug ſchlagen/ den du biß an den Bauch von einander nehmen kanſt/ beſchlag das unter Theil deſſelbigen inwendig eines halben Fingers dick/ mit gar gutem geſchlembten Leim/ der im Feuer wol haͤlt/ und nicht reiſſet/ laß es trocken werden/ ſetze das ober Theil darauff/ und bind beyde Theil mit eim eiſern Drat gar veſt auff einander/ und beſchlag dann außwendig den gantzen Krug ůberall mit gutem Leimen/ und ſo er trocken worden/ ſo ſetze ihn in ein Ofen/ den man ein Heintzen nennet/ darinnen man pfleget Scheidwaſſer zu brennen/ und thu das Queckſilber (wo du anders deß ein Nothdurfft haſt) bey funfftzig Pfund darein/ und ein erdnen Helm oben darauff/ lege auch ein erdnen Krug fůr/ darein bey drey Maß Waſſers gegoſſen ſey/ alles außwendig mit einander wol verlutirt/ und trocken werden laſſen.
Alsdann laß das Feuer gemach angehen/ und ſtaͤrcks von einer Stund zur andern/ ſo lang biß daß der Krug letztlich wol erglůe:
Jedoch thue ihm nicht gar zu jaͤhling heiß/ damit der Krug nicht zerſpringe/ oder das Queckſilber ſpruͤtze/ ſo wird das Queckſilber alles herůber ſteigen/ uñ in die fuͤrgelegte Kruͤg ins Waſſer kommen:
Welches (wann man das Feuer zimlicher maſſen haͤlt) in ſieben oder acht Stunden geſchehen kan.
Wann nun ſolches alles herůber gebracht iſt/ ſo laß den Krug wol erkaltẽ/ nimb ihn auß dem Feuer/ und brich ihn auff/ ſo wirſtu das Gold am Boden beyſammen finden/ das ſtich vom Leim ab/ und laß es zuſam̃en flieſſen.
Ein eiſern Krug.
Nota.
Ein glaͤſeren Retorte/ ſo außwendig mit einem guten zugerichteten Leimen wohl beſchlagen/ iſt viel beſſer als der eiſerne Krug/ dann wann er ſchon inwendig mit Leimen beſchlagen wird/ ſo mag doch leicht ein Riß darein kommen/ alsdañ fuͤhret der Mercurius das Gold an das Eiſen/ verguͤldet daſſelbe/ und gehet er vor ſich darvon.
Auff jetzt bemelte Weiß/ kan man das Gold/ das im Leder blieben iſt/ und noch viel Queckſilber bey ſich hat/ auch einſetzen und abziehen/ damit gleichwol das Queckſilber auch wieder zu Nutz kommet.
Weil aber das Queckſilber von dem Heruͤberziehen etwas matt wird/ daß es darnach nicht ſo gern fahet/ als erſtlich/ und du wilt es wieder friſch haben: So thue daſſelb in ein hoͤltzern Geſchirꝛ/ geuß warm Saltz- Waſſer darauff/ reibs mit den Haͤnden wohl unter einander/ und troͤckne es mit einem Schwamm/ ſo iſts ſo gut als zuvorn/ und kanſt es hinfort mehr brauchen.
Es gehet ihm auch im Heruͤberziehen am Gewicht gar ein geringes ab/ wo anders die Kruͤg oder die Glaͤſer fleiſſig verlutirt werden/ wie obgemelt.
Das Queck ſilber zu erfriſchen.
Im Fall da du nicht allweg einen eiſern Krug auff ein Eil haben koͤnteſt/ ſo laß dir ein erdenen Krug machen/ der im Feuer haͤlt/ den beſchlag gleicher geſtalt mit gutem beſtaͤndigem Laͤimen außwendig/ wie du dem eiſern gethan haſt/ thu das Queckſilber darein/ ſetz einẽ Helm darauf/ lege auch ein Krug mit Waſſer fuͤr/ und verlutire es alles ſampt wol/ und treibe dañ das Queckſilber heruͤber/ ſo kom̃t es dir wieder zu nutz.
Solche Arbeit geſchicht gleichwol mit Sorgen und Gefahr/ dann wo ein ſolcher erdener Krug entzwey bricht/ oder auffbuͤrſt/ ſo waͤre das Queckſiber mehrer theils verlohren/ und gieng vergeblich im Rauch weg.
Darumb ſoll man weniger Queckſilber auff einmal einſetzen/ als in die eiſern Krůg.
In einem erdenen Krug uͤber zu ziehen.
Der Heintzen-Thurn/ A.
Die Neben-Oefen/ B.
Der fuͤrgelegte erdene Kruͤg/ C. der erdene Helm/ D. Der blinde Helm mit dem obern Schneutzlein/ darein das Waſſer gegoſſen kan werden/ E.
Der Anquicker/ F.
Der das Queckſilber durchs Leder druckt/ G. Deß eiſernen Krugs under Theil/ H.
Das obertheil darauff/ K.
Ein lederner Beutel zum Durchdrucken/ L. Der das Gold fuͤr dem Geblaͤß zuſammen geuſt/ M.
Ein ander Art ůber zu ziehen.
Etliche pflegen auff den Krug ein erdenen blinden Helm zu ſetzen/ der auff den Seiten uͤberhaͤngt/ darein gieſſen ſie Waſſer/ und ziehen das Oueckſilber vom durchgedruckten Gold darein/ und wann es kalt worden/ gieſſen ſie es herauß durch die Schnautzen/ die oben am Helm iſt/ ſo bleibet das Gold im Krug.
Welche Art nun unter dieſen einem jeden dienſtlichen und bequem ſeyn wird/ die mag er gebrauchen.
Allein mercke darbey/ wann du das uͤbrige Queckſilber vom Gold ohne Vberziehen abrauchen laͤſt/ ſo huͤte dich/ daß dir der Rauch oder Dampff nicht in Leib gehe/ dann ſolcher iſt ein gifftiger kalter Dampff/ der da laͤhmet und toͤdtet/ dann wo er Naͤſſe findet/ da ſetzet er das Queckſilber hin/ welches hernach die Gliedmaſſen verderbet.
Damit auch der Leſer wiſſe/ wie die Kruͤg und Inſtrument/ die man zum Anquicken und Anziehen braucht/ gemachet ſeyn ſollen/ kan er in vorhergehender Figur deutlich finden.
Wie man die Goldſchlich auff Gold probiren ſoll.
DEr Goldertz ſeynd zweyerley/ eines theils flůſſig/ eines theils ſtreng/ gleich wie im erſten Buch von den Silber-Ertzen auch gemeldet iſt/ derhalben die gemeinen Probirer auch zweyerley Proceß im Probiren gehalten haben.
Nemlich auff die fluͤſſigen milden Ertz/ als die eiſenſchuͤſſig und glaͤntzig/ und die ohne Kiß ſeyn/ iſt ihre Prob alſo geweſen: Sie haben das Ertz oder Schlich klein gerieben/ und davon abgewogen ein Centner deß Fluß/ den ſie zu den Gold-Ertzen pråparirt haben (wie unten folgen wiꝛd) und alles unter einander gemiſchet/ und in einen reinen Tiegel gethan und zugedecket/ in ein Kohlfeuer fuͤr ein Geblåß geſetzt/ dem zu geblaſen/ und wann der Fluß wol geſchmoltzen iſt/ alsdann in den Tiegel fuͤnfftzehen Centner rein Bley hinnach geſetzt/ wanns angefangen zu ſchlacken/ den Tiegel auß dem Feuer gehoben/ ihn laſſen kalt werden/ auffgeſchlagen/ und den Koͤnig unten auß dem Tiegel ſampt den Schlacken genommen/ und zuſam̃en auff einen Probir-Schirben in einem Probir-Ofen/ rein wiederumb anſieden und ſchlacken laſſen/ gleich anderm Silber-Ertz/ auch mit einem ſaubern Ruhrhacken wol umgeruͤhret/ und ſo es rein angeſotten geweſt/ erkalten laſſen/ letztlich das Werck von den Schlacken abgeſchlagen/ und auff einer wol abgeaͤdenten Cappelln abgehen laſſen.
Sie haben aber den Fluß zu ſolchem ihrem Probiren gemacht/ und eim Theil Glet und eim Theil Spießglaß wol unter einander gerieben/ von geſchmeltzt/ und wann ſie den zu den Ertzen oder Schlichen/ die nicht eiſenſchuͤſſig geweſt/ brauchen wollen/ ein wenig gefeilt eiſen darzu genommen/ damit der Fluß etwas zu verzehren gehabt/ und nicht ins Silber und Gold eingegriffen.
Nota.
Daß die alten Probierer zu den Gold-Proben Antimonium genommen/ iſt zwar nicht obne/ es iſt aber nicht rathſam/ dann daſſelbe bebaͤlt allezeit etwas an Gold zu ruͤck/ ob man gleich etwas Eiſen-Feil mit zuſetzt/ ſintemahl alle wolgeuͤbte ſcharff ſinnige Probirer in der That werden erfahren haben/ daß das Antimonium das Gold vor allen andern Metallen am meiſten liebt/ dahero wo es mit demſelben in den Fluß kombt/ wenigſtens etwas zu ſich nimbt/ als gleich am Eiſen vermittelſt dem Verzehren ſich matt arbeitet.
Die kieſſigen Gold- Ertz.
Die kieſigen Ertz und Schlich aber/ welche dann ſtreng und unflůſſig ſeyn/ haben ſie auff vorgemelte Weiß auch probirt/ allein daß ſie die zum erſten geroͤſtet/ und ihrer eins theils dieſelben im Roͤſten/ in Vrin/ uñ eines theils in ſonderliche darzu gemachte Laugen abgeloͤſchet/ und vermeynet durch ſolchen Weg mehr am Halt darinnen zu finden.
Von ſolchem ihrem Proceß halte ich vor meine Perſon gar nichts/ auß Vrſachen/ daß in ſolcher Arbeit nichts mehrers in der Prob darauß gebracht wird/ als auff folgende Weiß/ die ich vor bequemer achte/ durch welche auch die Prob reiniglicher/ und in weniger Zeit verrichtet kan werden.
Jedoch weil die jetztgemelte Arbeit von den alten Probirern alſo gebraucht worden/ ſo laß ich ſie in ihrem Werthe bleiben.
Ein ander Probiren.
Es geſchicht aber diß andere Probiren alſo: Nimb das Gold-Ertz oder Schlich/ es ſey kieſſig/ rohe oder geſchmeidig/ wie es dir vorkom̃t/ und reibs klein/ deſſen wieg ab ein Centner deines Probirgewichts/ und nimb darzu fuͤnffzehen Centner gekuͤrnts Bleys/ das menge auff einem Probir- Schirben unter einander/ thu darzu ein Centner klein gerieben Bleyglaß/ und ſetz es in einen warmen Probir-Ofen/ thu ihm erſtlich warm/ ſo lang biß das Bley anfaͤhet zu treiben/ und das Ertz auffſteiget/ dann thu ihm wieder kuͤhl/ daß ſich das Ertz auff dem Bley abroͤſtet/ und nicht mehr auffſteiget.
Folgens thu ihm wieder heiß/ ſo ſchlackt es ſehr rein/ dañ ruͤhre es mit einem eiſern Haͤcklein umb/ und laß es darauff noch ein weil ſtehen/ ſo es gnug hat/ ſo hebe den Schirben auß dem Probir-Ofen/ laß ihn kalt werden/ und ſchlag das Werck von den Schlacken rein ab/ und laß es auff einer Cappeln abgehen.
So ſolches geſchehen/ ſo zeuch das Korn gegen dem Bleykorn auff/ ſo viel es ſchwerer iſt/ ſo viel haͤlt das Ertz oder Schlich Gold/ oder Gold und Silber/ welches du an dem pruͤffen kanſt/ ſo das Koͤrnlein ſehr weiß.
Dann muſt du ſolches in einem Koͤlblein im Scheidwaſſer ſolvirn.
Iſt aber das Korn zu reich am Gold/ daß das Scheidwaſſer ſolches nicht angreifft/ ſo muſtu dem Korn fein Silber/ das kein Gold haͤlt/ zuſetzen.
Nemlich/ daß zu einem theil Gold drey Theil Silber kommet/ das laß auff einer Cappeln mit reinem Bley zuſammen gehen.
Nachmals nimb das Korn/ fletzſch mit einem Hammer/ gluͤe es/ und ſolvirs in Scheidwaſſer/ wie du vor berichtet biſt/ geuß dann das Scheidwaſſer ab/ und ſuß das Gold mit warmem Waſſer ab/ thu es auß dem Scheid-Koͤrblein/ und gluͤe es auß.
Nach verrichter Arbeit zeuch es nach deinem Probier-Gewicht auff/ ſo ſiheſt du wie viel ein Centner deß Ertzes oder Schlichs/ Golds und Silbers unterſchiedlich haͤlt.
Vnd es ſoll der Leſer darfuͤr halten/ daß durch dieſe Prob alles Gold und Silber/ ſo ein Ertz in ſich hat/ gewiß gefunden wird/ und bedarff keiner weitlaͤufftigern Prob gar nicht/ dañ das Bley nimbt Gold und Silber gar gern in ſich.
Wie man aber dem Gold den rechten Auffſchnitt geben/ recht ſolviren/ abſuſen/ und ſonſt damit umbgehen ſolle/ das will ich hernach mit mehrerm Fleiß erklaͤren.
Darbey iſt zu mercken/ daß man zu den fluͤſſigen und geſchmeidigen Gold-Ertzen/ und Schlichen/ kein Bleyglaß darff nehmen/ ſondern wird ſich durch die Regierung des Feuers ſonſt wol rein anſieden.
Man moͤchts auch zu den kieſſigen Gold-Ertzen gleichfalls unterlaſſen/ allein ehe und beſſer ſieden ſich dieſelbigen an/ wann man Bleyglaß darzu nimmet.
Auch haben etliche Probirer den Brauch/ daß ſie den Gold-Kieß/ Schlich/ und ander Goldertz klein gerieben/ abwaͤgen/ und in ein Scheid- Koͤlblein thun/ und gieſſen darauff gut ſtarck Scheidwaſſer/ laſſens ſolviren/ was ſich ſolviren will/ darnach das Scheidwaſſer abrichten/ daß es alles im Kolben hart wird/ ſchlagens dann herauß/ und ſiedens in einem Probir-Schirben mit Bley an/ und laſſen es auff der Cappeln abgehen.
Dieſe Prob laß ich mir gefallen/ und achte es dafuͤr/ ſolt etwas mehr am Gold in der Prob koͤnnen erhalten werden/ ſo ſolt es durch dieſen Weg geſchehen/ allein daß das groſſe Werck dieſer Prob nicht nachzurichten iſt.
Derhalben ſoll auch ein jeder Probirer darauf gute Achtung geben und Fleiß haben/ daß er ſein Probiren dahin richte/ damit er den Halt aufs genaueſt alſo finden moͤge/ daß derſelb darnach in groſſen Wercken/ im Schmeltzen dem Probiren gleich auch herauß gebracht werden kan.
Eine feine Goldprob.
Eine Lchr/ welche die Probirer zu mercken haben.
Nota.
Eine gute Gold-Ertz-Proba zu machen.
℞.
Gold-Ertz/ es ſey gering oder gut/ reibs klein in einem eiſern Napff mit einem Hammer/ ziehe es zum Schlich/ wanns von noͤthen/ und wieg einen Centner ab/ nimb darnach einen Centner Spießglaß/ ein Centner rothe Glet/ und eine kleine Meſſerſpitzen gefeilt Eiſen/ thue es zuſammen in einen Anſied-Tiegel/ ruͤhre es wohl durch einander/ darnach nimb/ thue es oben darauff eines guten Merſſerruͤckens dick/ ſetze es auff einen umbgewendten Schirben/ thue Kohlen umbher/ und laß den Tiegel allgemach ergluͤhen/ wann er nun wohl gluͤend worden/ und darinn iſt geſchmoltzen/ ſo nimb alsdann ſechzehen Centner Bley/ thue ſie in den Tiegel/ und laß es wohl miteinander durcharbeiten/ alsdann blaſe ihn zu/ biß ſichs rein verſchlacket/ darnach nimb den Tiegel auß dem Feuer/ laß ihn gemachſam erkalten/ wann er nun gantz kalt worden/ ſo ſchlag ihn auff/ nimb das Korn ſampt den Schlacken/ ſetze es auff einen Anſied-Schirben in den Probir-Ofen/ und laß es fein rein verſchlacken/ darnach nimb die Schirben wieder auß dem Feuer/ geuß auff ein Kupffer-Blech/ und ſaͤubere die Schlacken von dem Werck ab/ ſetze es auff eine abgeaͤdte Capellen/ laß es biß uͤber die Helffte fein kuͤhl gehen/ darnacher laß es friſch blicken/ ſo es nun geblicket/ ſo nimb das Korn und Zeug nach deinem Gewicht auff/ ſo ſiheſtu was es halte.
Gold-Ertz auff den Schirben anzuſieden.
WAn das Gold-Ertz nicht ſehr kieſſig iſt/ oder viel Antimonium bey ſich hat/ ſo mag man es gleich einer andern gemeinen Ertz-Proba auff den Schirben mit acht Centner Bley anſieden; Iſt aber viel Antimonium oder Kieß darbey/ ſo mag man vors erſte mit dem Roͤſten procediren/ wie von dem Antimonio-Ertz anzuſieden gelehret.
Merck aber darneben/ daß es nicht zu ſtarck geroͤſtet wird/ beſondern gemaͤhlig und zart/ dann es moͤchte im gar ſtarcken Roͤſten vom Gehalt etwas verfuͤhren/ dann mit acht Centner Bley ein wenig Bleyglaß angeſotten/ das Korn Silber in Scheidwaſſer ſolvirt.
Folget ferner außdruͤcklicher Bericht/ wie das Gold/ es ſey an Stuͤcken/ Plantſchen/ Zainen/ oder das gemuͤntzt Gold/ probirt ſoll werden/ und erſtlich von Streich- Nadeln.
Betrug in Streichnadeln.
DIeweil in dem Streichen deß Goldes/ offtmals groſſe Betruͤglichkeit gebraucht wird/ ſonderlich von etlichen/ die auf die Strich die Goͤlder kauffen.
So iſt zu ſolchem Probiren hoch von noͤthen/ daß man rechtſchaffene Nadeln (die ohne Betrug und Falſch ſeyn) hierzu machen/ damit man im Strich nicht befortheilt werde/ dann man kan einem Gold durch die Gradierung ſo ein ſchoͤne hohe Farb geben/ daß mit ſolchem ein achtzehen Karathaltiger Strich/ auff gut Cronen-Gold kan geſtrichen und geurtheilt werden.
Man wolle aber erſtlich bericht ſeyn/ daß etliche Goͤlder/ als die auß dem Scheiden kommen/ und kein Roth ſonder eitel Weiß haben/ mit der rothen auff den gewiſſen rechten Halt nicht zu ſtreichen ſeyn.
Entgegen koͤnnen die viel roth und wenig weiß haben/ als das Cronen-Gold mit der weiſſen Nadel (die zu dem Scheid- und Waſch- Gold gemacht wird) auch nicht geſtrichen werden/ viel weniger kans mit dem Rheiniſchen Gold/ das mehr Weiß als Roth hat/ mit der jetztgemelten Nadeln einer geſchehen.
Will derhalben erſtlichen die gebraͤuchlichen Nadeln/ und wie dieſelbigen gemacht und zugericht werden/ beſchreiben/ und nachfolgends die andern auch/ mit Erinnerung/ daß ein jeder Probirer wolle gute Achtung darauff haben/ daß er ſeine Goldſtrich recht fůhre/ damit es ihm nicht fuͤr ein Leichtfertigkeit und Vnverſtand werde zugemeſſen/ und darnach nicht zu ſchaden komme.
Dann durch die falſchen Nadeln/ vielmals nicht allein die der Goͤlder unberichtet ſeyn/ ſondern auch die taͤglich damit umbgehen/ betrogen werden koͤnnen.
Wie die weiſſen Streichnadeln gemachtod er geſetzt werden ſollen.
ZV allen Streichnadeln ſolt du nehmen ein rein fein Gold (wiewol ſolches ſo wenig als ein fein Silber erwieſen kan werden) ſo achte ich doch diß fuͤr ein rein und gleich einem feinen Gold/ das durch das Spießglaß gegoſſen und fleiſſig verblaſſen/ nachmahls duͤnn geſchlagen durchs Ciment und andere Weg (davon hernach geſagt wird) rein gemacht iſt worden.
Von demſelbigen wieg zu den Nadeln ab/ nach einem ſondern Karatgewicht/ welches etwas groͤſſer/ als ein gemein Karatgewicht ſeyn ſoll/ und zu einer jeden wie folget.
Zu der erſten Nadel wieg 24. Karat fein Gold/ das gibt die erſte Nadel.
Zur andern wieg 23. und ein halbe Karat fein Gold/ und ein halbe Karat oder 6. Graͤn weiß oder fein Silber.
Zu der dritten 23. Karat fein Gold und ein Karat weiß.
Zu der vierdten/ 22. ein halb Karat Gold/ und anderthalb Karat weiß.
Zu der fuͤnfften/ 22. Karat Gold und 2. Karat weiß.
Zu der ſechſten/ 21. ein halb Karat Gold und drithalb Karat weiß.
Zu der ſiebenden/ 21. Karat Gold und drey Karat weiß.
Zu der achten/ 20. ein halb Karat Gold und vierthalb Karat weiß.
Zu der neundten/ 20. Karat Gold und 4. Karat weiß.
Zu der zehenden/ 19. ein halb Karat Gold und fuͤnffthalb Karat weiß.
Zu der eilfften/ 19.
Karat Gold/ 5. Karat weiß.
Zu der zwoͤlfften/ 18. ein halb Karat Gold/ ſechſthalb Karat weiß.
Zu der dreyzehenden/ 18. Karat Gold und 6. Karat weiß.
Zur vierzehenden/ 17. ein halb Karat Gold/ ſiebendhalb Karat weiß.
Zur fuͤnffzehenden/ 17.
Karat Gold/ 7. Karat weiß.
Zur ſechzehenden/ 16. ein halb Karat Gold/ achthalb Karat weiß.
Zur ſiebenzehenden/ 16.
Karat Gold/ 8. Karat weiß.
Zur achtzehenden/ 15 ein halb Karat Gold/ neunthalb Karat weiß.
Zur neunzehenden/ 15.
Karat Gold/ 9. Karat weiß.
Zur zwantzigſten/ 14. ein halb Karat Gold/ zehenthalben Karat weiß.
Zur ein und zwantzigſten/ 14.
Karat Gold/ 10. Karat weiß.
Zur zwey und zwantzigſten/ 13. ein halb Karat Gold/ 10. ein halb Karat weiß.
Zur drey und zwantzigſten/ 13.
Karat Gold/ 11. Karat weiß.
Zur vier und zwantzigſten Nadel/ 12. ein halb Karat Gold/ 11. ein halb Karat weiß.
Man moͤcht auch nach ſolcher Ordnung die Nadeln wol weiter herab machen/ wann mans gern thun wolte.
Es iſt aber nicht braͤuchlich/ daß man die geringen Gold unter 12. karat ſtreichet.
Oder moͤchte die Nadeln von karat auff karat machen und fallen laſſen/ daß man die halben karat nicht mit einzoͤge (wie dann die halben karat ſchwerlich recht zu erkennen ſeynd) dardurch wuͤrden der Nadeln aber deſto weniger.
Solches ſtehet nun bey einem jeden und zu ſeinem Gefallen/ und werden dieſe weiſe Nadeln/ wie obgemelt/ auff das Scheid- und Waſch-Gold gebraucht.
Wie man die Streichnadeln auff Cronen-Gold machen und ſetzen ſoll.
DAs Cronen-Gold iſt in der Beſchickunge am Zuſatz nicht gleich/ dann die Welſchen Cronen haben mehr roth als die Frantzoͤſiſchen Cronen:
Daß demnach wol von noͤthen waͤre/ daß man jedem Gold ſondere Nadeln machte.
Vnd weil dann die rechten Frantzoͤſiſchen Cronen/ ihren Zuſatz haben faſt den halben Theil weiß/ dagegen die Welſchen Cronen/ ihren Zuſatz/ ein Theil weiß/ und zwey Theil roth (wiewol dieſelben auch nicht alſo gleich ſeyn/ dann eines Theils haben ihren Zuſatz faſt auff den halben Theil weiß/ und eines Theils mehr roth als weiß) Derwegen ſo will ich allhie die Abtheilung auff zwey Theil roth und ein Theil weiß ſetzen.
Doch wann das eine Gold darunter weiſſer waͤre/ ſo moͤchte man die andern nachgeſetzten Nadeln/ mit halb weiß und roth brauchen.
So wieg nun zu der erſten Nadel 24. Karat fein Gold/ das gibt die erſte Nadel.
Zur andern/ 23. ein halb Karat Gold/ 2. Gren weiß oder fein Silber/ 4. Gren roth oder rein gar Kupffer.
Zur dritten/ 23.
Karat Gold 4. Gren weiß/ und 8. Gren roth.
Zur vierdten/ 22. und ein halb Karat Gold 6. Gren weiß und einen Karat roth.
Zur fuͤnfften/ 22.
Karat Gold/ 8. Gren weiß und ein Karat 4. Gren roth.
Zur ſechſten/ 21. ein halb Karat Gold 10. Gren weiß 1. karat 8. gren roth.
Zur ſiebenden/ 21.
Karat Gold 1. Karat weiß/ 2. Karat roth.
Zur achten/ 20. ein halb Karat Gold 1. Karat 2. gren weiß/ 2. Karat 4. gren roth.
Zur neundten/ 20.
Karat Gold 1. Karat 4. gren weiß/ 2. Karat 8. gren roth.
Zur zehenden/ 19. ein halb Karat Gold/ 1. Karat 6. gren weiß 3. Karat roth.
NAch ſolcher Ordnung oder Bericht/ kan man die Nadeln ferner herab abtheilen/ und ſo es einem gefaͤllt/ auch den Halt der Nadeln von Karat auff Karat fallen oder ſteigen laſſen.
Dieſe Nadeln werden nicht allein auff das gemuͤntzte Gold gebraucht/ ſondern auch auf all ander Gold/ ſo dieſer Beſchickung ſeyn/ oder den Zuſatz oben geſetztem Bericht nach in ſich haben.
Abtheilung der Streichnadeln/ daran der Zuſatz halb weiß und halb roth iſt.
Die ſchoͤnſten Cronen an der Farb.
DIeweil etlich Cronen mit halb weiß/ und halb roth beſchickt ſeynd/ welche ich an der Farb fuͤr die ſchoͤnſte achte.
So wieg in der Abtheilung zur erſten Nadel 24. Karat fein Gold/ wie dann in allen Nadeln die hoͤchſte oder beſte Nadel fein Gold ſeyn ſolle.
Zu der andern Nadel 23. und ein halb Karat Gold 3. gren weiß und 3. gren roth.
Zu der 3. Nadel 23. karat Gold/ 6. gren weiß und 6. gren roth.
Zu der vierdten/ 22. und ein halb Karat Gold/ 9. gren weiß und 9. gren roth.
Zu der fuͤnfften/ 22.
Karat Gold/ 1. Karat weiß und 1. Karat roth.
Zu der ſechſtten 21. und ein halb Karat Gold/ 1. Karat/ 3. gren weiß/ und 1. Karat 3. gren roth.
Zu der ſiebenden/ 21.
Karat Gold/ 1. Karat 6. gren weiß/ und 1. Karat 6. gren roth.
Zu der achten/ 20. ein halb Karat Gold/ 1. Karat 9. gren weiß vn 1. karat 9. gren roht.
Zu der neundten/ 20.
Karat Gold/ 2. karat weiß 2. karat roth.
Zu der zehenden/ 19. ein halb karat Gold/ 2. karat 3. gren weiß/ und 2. karat 3. gren roth.
Zu der eilfften/ 19. karat Gold/ 2. karat 6. gren weiß/ und 2. karat 6. gren roth.
Zu der zwoͤlfften/ 18. ein halb karat Gold/ 2. karat 9. gren weiß/ und 2. karat 9. gren roth.
Zu der dreyzehenden/ 18. karat Gold/ 3. karat weiß und 3. karat roth.
Zu der vierzehenden/ 17. und ein halb karat Gold/ 3. karat 3. gren weiß/ und 3. karat 3. gren roth.
Zu der fůnffzehenden/ 17. karat Gold/ 3. karat 6. gren weiß/ und 3. karat 6. gren roth.
Zu der ſechzehenden/ 16. ein halb karat Gold/ 3. karat 9. gren weiß/ und 3. karat 9. gren roth.
Zu der ſiebenzehenden/ 16. karat Gold/ 3. karat weiß und 4. karat roth.
Zu der achtzehenden/ 15. ein halb karat Gold/ 4. karat Gold/ 3. gren weiß/ und 4. karat/ 3. gren roth.
Nach dieſer Ordnung magſt du die Nadeln fernern herab theilen/ oder auch von karaten zu karaten ſteigen und fallen laſſen/ wie du zuvorn auch bericht biſt worden.
Wie man die Streichnadeln machen ſoll/ auff das Rheiniſche Gold/ darin der Zuſatz zwey Theil weiß/ und ein Theil roth iſt.
WIewol etlich Rheiniſch Gold/ auch den Zuſatz auff halb weiß und halb roth hat/ darzu dann vorgeſetzte Nadeln zu gebrauchen ſeyn.
So iſt doch der Zuſatz deß meiſten theils von zwey Theil weiß und ein Theil roth/ auff ſolches ſoltu die Nadeln alſo abtheilen.
Zu der erſten Nadel wieg 24. karat fein Gold/ das gibt die erſte Nadel.
Zu der andern Nadeln 23. und ein halb Karat fein Gold/ 4. gren weiß uñ 2. gren roth.
Zu der drittē Nadel 23. kar. Gold/ 8. gren weiß und 4. gren roth.
Zu der vierdten/ 22. und ein halb karat Gold/ 1. gren weiß uñ 6. gren roth.
Zu der fuͤnfften/ 22. karat Gold/ 1. karat 4. gren weiß und 8. gren roth.
Zu der ſechſten/ 21. und ein halb karat Gold/ 1. karat 8. gren weiß/ und 10. gren roth.
Zu der ſiebenden/ 21. karat Gold/ 2. karat weiß/ und 2. karat roth.
Zu der achten/ 21. ein halb karat Gold/ 2. karat 4. gren weiß und 1. karat 2. gren roth.
Zu der neundten/ 20. karat Gold/ 2. karat 8. gren weiß/ und 1. karat 4. gren roth.
Zu der zehenden/ 19. und ein halb karat Gold/ 3. karat weiß/ und 1. karat 6. gren roth.
Zu der eilfften 19. karat Gold/ 3. karat 4. gren weiß/ und 1. karat 8. gren roth.
Zu der zwoͤlfftē/ 18. ein halb karat Gold/ 3. karat 8. gren weiß/ uñ 1. karat 10. gren roth.
Zu der dreizehenden/ 18. karat Gold/ 4. karat weiß und 2. karat roth.
Zu der vierzehenden/ 17. und ein halb karat Gold/ 4. karat 4. gren weiß/ und 2. karat. 2. gren roth.
Zu der fuͤnfftzehendē/ 17. karat Gold/ 4. karat 8. gren weiß/ und 2. karat 4. gren roth.
Zu der ſechtzehenden/ 16. ein halb karat Gold/ 5. karat weiß/ und 2. karat 6. gren roth.
Zu der ſiebenzehenden 16. karat Gold/ 5. karat 4. gren weiß/ und 2. karat 8. gren roth.
Zu der 18./ 15. ein halb karat Gold/ 5. karat 8. gren weiß/ und 2. karat 10. gren roth.
Zu der 19. Nadel/ 15. karat Gold/ 6. karat weiß und 3. karat roth.
Zu der 20. Nadel/ 14. und ein halb karat Gold/ 6. karat 4. gren weiß/ und 3. karat 2. gren roth.
Ob nun wol das Rheiniſche Gold nicht ſo geringes Halts zu ſeyn pflegt/ ſo macht man doch die Nadeln umb der Beſchickung oder Zuſatz willen alſo/ daß man dardurch das geringe Gold ſolches Zuſatzs halben recht ſtreichen/ und auff den beylaͤufftigen Halt urtheilen kan.
Solcher geſtalt koͤnte man auch etlich wenige Nadeln mit eitel roth oder kupffer verſetzen/ oder beſchicken:
Dann etliche Golder/ ſonderlich die reich ſeynd/ als unter den gemuͤntzten/ die Vngariſchen eytel roth haben.
Wann man auch Streichnadeln auff einen gewiſſen Halt eines Goldes richten wolt/ die mit dem Zuſatz/ anders als die vorgeſetzten Nadeln ſeyn ſolten/ ſo koͤnten die nach vorgeſetztem Bericht abgetheilt werden:
Das ſoltu alſo verſtehen:
Es ſey deß Golds Halt mit ſeiner Beſchickung oder Zuſatz/ wie es woͤlle/ ſo beſchicke deine Streichnadeln alſo/ daß allwegen Gold und Zuſatz eine volle Marck zuſammen bringt/ wie in dieſen vorgeſetzten Berichten der Nadeln zu ſehen.
Die Theilung zuſam men zu ſchmeltzen.
Vnd wann du die Nadeln mit Fleiß abgetheilt haſt/ ſo laß die Theilunge eine jede inſonderheit in einem kleinen Tiegel/ mit einem wenig Borrax zuſammen flieſſen/ und ſo es gefloſſen/ geuß es alſobald auß/ dañ je ſchneller die Theilung von den zuſammen geſetzten Metallen/ mit einander flieſſen und auß dem Feuer kommen/ je beſſer iſt es.
Etliche laſſens in einem Kohln zuſammen gehen/ es bleiben aber die Theilungen nicht allwegen von ſolchem geſchmeidig/ ſo brechen auch bißweilen die Kohlen durch/ damit die Theilung zu nicht wird.
Derowegen iſt rathſamer/ in einem kleinen Tiegel dieſelb zuſammen gelaſſen/ ſo darff man nicht viel Sorg deß Durchlauffens tragen.
Wann die Theilungen zuſammen gelaſſen ſeynd/ ſo ſchlage dieſelbigen jede ſonderlich nach der Laͤng/ und formire die nach deinem Gefallen/ ſchlag oder ſtich auch auff die Nadeln/ die Ziffern/ was ein jede an feinem Gold/ und am Zuſatz halt/ damit man ſehen kan/ wie viel Karat uñ Gren fein Gold eine jede Nadel haͤlt/ und im Strich nit geirret werde.
So man auch wil/ kan man die zuſam̃en beſchicktē Nadeln an kuͤpfferne uñ ſilberne Stifft loͤten/ daß nur das Vrtheil die guͤldene abgetheilte Nadeln ſeynd/ wie dann die guͤldenen Streichnadeln gemeiniglich auch nicht anderſt gemacht werden/ ſonſt wuͤrden ſie viel am Geld geſtehen/ wie in folgender Figur zu ſehen.
Streichnadeln/ A.
Die Form der guͤlden Streichnadeln/ B.
Der Streichſtein/ C.
Die Goldſchmied aber legen ſo viel Muͤhe und Vnkoſten nicht darauff/ ſondern ſchneiden ein Stuͤcklein von einem Ducaten/ und von einer Crone/ und von einem Rheiniſchen Gůlden/ loͤten ein jedes an einen kupffern Stifft/ darnach ſtreichen ſie ihr Gold.
Durch dieſe Weiſe koͤnnen ſie das Gold/ ob es Ducaten-Cronen- oder Rheiniſch Gold im rechten Halt iſt/ wol ſehen/ wann aber ein Vnterſchied unter dem Halt iſt/ den koͤnnen ſie nicht wiſſen/ viel weniger wie viel der Halt eigentlich ſey.
Der gemeinen Goldſchmiede Streichnadeln.
Vom Gebrauch der gemachten Streichnadeln.
WAnn die Streichnadeln alſo mit Fleiß bereitet ſeyn/ und man will die brauchen/ ſo muß man einen guten Streichſtein habē/ darauf die Goͤlder geſtrichen werden/ derē findet man eines theils die grau uñ bleichgrůn ſeyn/ aber ſchwaꝛtze ſeynd die beſten/ wiewol dieſelbe nicht alle tuͤglich/ ſonderlich wann ſie entweder zu hart oder zu weich ſeyn.
Die weichen haben die Art/ daß man keinen Gold-Strich-Glantz darauff ſtreichen kan/ ſondern das Gold wetzt ſich daran/ und wird im Anſehen matt und rauch.
So ſtreichet ſich das Vngariſche oder ſonſt ein weich Gold/ auff den Steinen/ die gar zu hart ſeyn/ auch nicht recht/ dann es ſchleppet ſich das Gold darauff/ daß man keinen rechten Strich ſehen kan:
Darumb iſt der Streich-Stein gut/ ſo ſtreich das Gold/ was Halt das ſey/ einen feinen guten ſtarcken Strich/ der Glantz iſt darauff/ und dargegen deine Streich-Nadeln/ ſo lang biß derſelbe Strich dem Goldſtrich an der Farbe/ und Hoͤhe/ gleich ſey/ alsdann haſtu deß Goldes beylaͤufftigen Halt.
Allein/ wie ich oben auch berichtet hab/ ſo gib gute Achtung darauff/ ob das Gold auch hoch gegrend ſey/ das iſt/ ob es viel Kupffer zum Zuſatz habe/ oder viel weiß/ welches man bleich Gold nennet/ nach ſolchem brauche auch deine Nadeln.
Welches nicht ein jeder verſtehet/ darumb muß er die Erkaͤntnuß deß rechten Strichs auß groſſer Vbung haben.
Was aber die unſchmeidigen Goͤlder belanget/ die geben keinen rechten Strich/ ſondern ſtreichen ſich alle geringes Halts/ dann ſie an feinem Gold halten/ derwegen dieſelben Strich alle falſch/ und nicht vor gewiß zu urtheilen ſeynd.
Streichſtein.
Die unſchmeidigen Goͤlder.
Nota.
Ob ein Stein zu weich oder zu hart ſey/ kan man am Strich fuͤhlen/ dann/ wann er zu weich iſt/ ſo ſchleifft ſich das Gold darauff ab/ wann er aber zu hart iſt/ ſo wird der Strich gar zu blanck; Merck auch/ wann man ein Gold geſtrichen hat/ ſo muß man den Strich mit der Zunge naß machen/ ſo ſihet man ihn am beſten.
Wie die Goͤlder durchs Scheidwaſſer probirt werden.
WAnn du Stuͤck Golder/ Plantſchen/ oder Zain-Gold haſt/ und die probiren wilt/ ſo ſchlage die Stuͤck oder Plantſchen erſtlichē oben auf der einen Seiten auß/ und darnach untē auf der andern Seiten gegen ůber auch/ und ſchlage ſolche Außſchlaͤge fein duͤnne/ damit du von einem Außſchlag ſo viel als von dem andern abwaͤgen/ und zur Prob nehmen kanſt.
Iſt es aber ein gegoſſener Zain/ ſo ſchlage ihn nur auff einem Ort důnn/ und waͤge davon zu deiner Prob ab.
Zu ſolchem Probirn der Golder und Goldguͤlden muß man ein ſonderliches darzu abgetheiltes Karat-Gewicht haben/ das umb deß Auffſchnits willen deß Silbers/ klein ſeyn ſoll/ ſonſt koͤnte die Probir-Wag den Auffſchnitt (von welchem hernach geſagt wird) nicht ertragen/ und iſt die Abtheilung deß Karat-Gewichts wie folget und alſo.
Das Karatgewicht ſoll klein ſeyn.
Abtheilung deß Karat-Gewichts.
24 Karat iſt ein Marck.
12 Karat.
6 Karat.
3 Karat.
2 Karat.
1 Karat.
6 Gren iſt ein halb Karat.
3 Gren.
2 Gren.
1 Gren.
½ Gren.
¼ Gren.
¼ Gren.
WAnn du ein Gold probiren wilt/ es ſey reich oder armes Halts/ und wilt innen werden/ wie viel eine Marck deſſelbigen gewiß an feinem Gold haͤlt/ ſo muſtu erſtlichen und vorher deß Goldes beylaͤufftigen Halt wiſſen/ nach welchem du deinen Auffſchnitt (wie folgen wird) machen kanſt.
Solchen Halt erfaͤhreſt du auff zweyerley Weg: Erſtlich durch den Strich/ mit der vorgemachten guͤldenen Streich-Nadel:
Zum andern/ daß man dem Gold einen beylaͤufftigen Auffſchnitt mache/ uñ ob gleich die Prob-Roͤllein im Scheidwaſſer nicht gantz bleiben/ ſo wirſtu gleichwol ſehen/ was das Gold auff ein geringes noch haͤlt/ derhalben dienet die Verſuch-Prob am beſten darzu/ dadurch einer auch erfahren kan/ was das Gold am weiſen oder feinem Silber bey ſich hat.
So du nun deß Goldes beylaͤufftigen Halt/ auff ſolchē Weg gefunden haſt/ ſo mach deinen Auffſchnitt von feinem Silber/ daß gaͤntzlich und gewiß ohne Gold ſey/ nimb dann das Gold/ und ſchlag es mit einem polirten Hammer auff einem Amboß fein důnne/ und mache deinen Auffſchnitt ſolcher geſtalt/ daß das Weiß oder Silber/ ſo allbereit bey dem Gold iſt/ mit in den Auffſchnitt/ oder Quartirung gerechnet werde/ und muß dreymal ſo ſchwer Silber als ein fein Gold haͤlt auffgeſchnitten werden.
Solches deſto baß zu begreiffen/ wird dich das folgende Exempel berichten.
Ich ſetze/ ich habe durch die verſuchte Prob gefunden daß das Gold 14. Karat 8. Gren fein Gold/ und 7. Karat 4. Gren weiß haͤlt/ von dieſem Gold waͤge ich nach dem kleinen Karat-Gewicht ab/ zwo gleiche halbe Marck/ ſo kombt in eine jede halbe Marck 7. Karat 4. gren Gold/ und 3. karat 8. gren weiß/ darzu ſetze ich dreymal ſo ſchwer fein Silber/ als das Gold fein Gold haͤlt/ das iſt mein Auffſchnitt.
Nun multiplicire ich die 7. karat/ 4. gren/ ſo die halbe Marck fein Gold haͤlt/ mit dreyen/ kommen 22. karat Weiß oder Silber zu Zuſatz oder zum Aufſchnitt/ davon rechne ich ab 3 karat 8. gren Weiß/ ſo viel die halbe Marck zuvor Silber bey ſich hat/ bleiben noch 18. karat 4. gren/ ſo viel muſtu fein Silber einer halben Marck zuſetzen.
Verſuch- Proben.
Auffſchnitt zu machen.
Dieſes Silber oder auffſchnitt/ und die halbe eingewaͤgene Marck Golds/ ſo zuſammen 30. karat und 4. gren haben/ ſo viel auch der andern halben Marck eingewaͤgen Gold auffgeſchnitten ſeyn ſoll/ ſetze jede ſampt ihrem Auffſchnitt/ auff eine wol abgeaͤdente Cappeln/ und neun Schweren rein Bley darzu/ laß mit einander abgehen/ und ſiehe/ ob die Koͤrner gleich kommen.
Lege alsdann das eine Korn in die Wagſchal/ ſo viel es nun weniger als 30. karat und 4. gren waͤget/ ſo viel hat eine halbe gemiſchte Marck Goldes roth oder Kupffer bey ſich.
Doch mag man dem feinen Silber/ weil ihm auff der Cappeln/ ſo mans mit Bley darauff abgehen laͤſt/ etwas entgehet/ ſo viel das Bley weggefůhret håtte/ dem Weiß eine gren zu rechnen/ das verſtehe alſo: Ich ſetze/ ein jedes Korn habe nach dem Abgehen 29. karat 4. gren gewogen/ darzu eine gren Abgang am fein Silber/ waͤre noch auff die halbe Marck 1. Karat Abgang/ kåme auff die gantze Marck 2. Karat/ ſo viel hat die Marck gemiſchtes Golds Kupffer oder roth bey ſich gehabt.
Die Roͤllein zu ſchlagen.
Wann die Koͤrner fleiſſig auffgezogen und gewogen ſeyn/ ſo ſchlag auß jedem Korn ein fein ſaubers Roͤllein/ nicht gar zu duͤnn/ und glůe es offt/ damit es ſich nicht ſchiffert/ noch etwas davon komme/ zu letzt gluͤe die Roͤllin/ und roll ſie ſubtil uͤber einander/ damit du ſeheſt/ ob in dem oͤfftern Gluͤen und ſchlagen etwas waͤre davon kommen.
Wann die Roͤllin alſo ſauber zugerichtet ſeyn/ ſo gluͤe ſie noch einmal/ ob ſie von dem Biegen und Rollen waͤren hart/ oder von den Haͤnden fett worden/ daß ſolches dardurch gewendet werde.
Es ſoll aber das Gluͤen in einem darzu gemachten guͤldenen Schaͤllichen geſchehen/ damit nichts unſaubers daran komme/ thu alsdann die Roͤllein zuſammen in ein klein Scheidkoͤlblein/ geuß daran beylaͤufftig ſo viel Scheidwaſſer/ zur Gold-Prob gemachet/ daß es uͤber die Roͤllein einen halben zwerch Finger gehe/ ſtopffe das Scheid-Koͤlblein oben mit einem hart-gedreheten Papier zu/ daß kein Dunſt herauß gehe/ und ſetze es alſo in ein darzu gemachtes eiſern oder meſſings Fuͤßlein/ uͤber wenig gluͤende Kohlen/ daß das Scheidwaſſer anfahe zu arbeiten/ ſo wird das Scheid-Koͤlblein braun werden:
Laß es aber nicht zu ſehr und jehligen arbeiten/ und ſo es ſolches thaͤte/ ſo hebe das Koͤlblein ein wenig vom Feuer/ ſetze es dann wieder auff/ ſo lang biß das Scheidwaſſer außgearbeitet hat/ und das Koͤlblein wieder weiß wird.
Dann ſo geuß das Scheidwaſſer wieder ab/ und ein neues Scheidwaſſer darauff/ ſetze es abermals mit dem Fuͤßlein uͤber das Kohlfeuer/ und laß es arbeiten:
Das geſchicht darumb/ ob das erſte Scheidwaſſer waͤre zu ſchwach worden/ und haͤtte etwas am Silber zu ruͤck bey den Roͤllein gelaſſen/ daß das andere Scheidwaſſer ſolches wieder angreiffe/ und es rein mache.
Merck auch/ daß du das andere Scheidwaſſer zu letzt in den groſſen Blaſen wol arbeiten laſſen ſolt/ damit die Roͤllein gar rein werden:
Alsdann geuß ſolch ander Scheidwaſſer/ zu ungebrauchtem Scheidwaſſer/ dann es hat noch ſeine Staͤrcke wie vor.
Solviren.
Nota.
Die Roͤlchen muß man deßwegen nicht gar zu duͤnn machen/ damit ſie das Aquafort nicht zerbrechen/ dann ob gleich am zerbrechen nicht ſo gar viel gelegen/ ſo iſt es doch nicht allein auff Muͤntzen gebraͤuchlich/ daß man es alſo ſcheide/ ſondern man verleurt davon auch nichts im Probiren/ wann ſie gantz bleiben; daß man die Roͤlgen auch anfaͤnglich und vordem Anſieden wohl gluͤhet/ geſchicht unter andern auch von deßwegen/ daß alle Fettigkeit/ ſo etwan einige daran ſeyn moͤchte/ darvon verbrennen/ weil ſonſten das Aquafort das Gold nicht ſo gern angreifft/ zuletzt muß man auch das Aquafort wohl darauff ſieden laſſen.
Abſuſen.
Nachmahls geuß rein ſuͤß warm Waſſer auff die Roͤllein (doch Regenwaſſer iſt am beſten darzu) laß ein wenig ſtehen/ geuß es ab/ und wieder ander warm Waſſer darauff/ und ſetze das Koͤlblein mit dem Roͤllein ůber ein Kohlfeuer/ laß es ſieden/ und in groſſen Blaſen arbeiten/ hebe es dann ab/ und geuß das Waſſer wieder davon:
Solches thue dreymal mit warmem Waſſer/ damit ſich das ſilberig Scheidwaſſer/ das noch an den Roͤllin hanget/ rein abſuſet/ dann ſo iſts genug.
So die Roͤllin alſo rein abgeſuſt ſeyn/ ſo geuß die gar mehlich mit dem letzten Suſen-Waſſer herauß/ in ein glaͤſern Abſchuß-Schaͤligen/ und das Waſſer darvon ab/ und hebe die guͤldene Roͤllin mit einer reinen Korn-Zangen auß den Abſchußſchaͤligen/ und lege ſie auff ein rein Tuͤchlein/ ſo zeucht ſich das uͤbrige Waſſer darein/ und werden die Roͤllein ſchoͤn braun ſehen.
Darnach thu ſie in das guͤldene Schaͤligen/ ſetze ſie in ein Probir- Ofen/ jedoch nicht in die jehlinge Glut/ und glůe die wol auß/ ſo werden ſie ſchoͤn als ein rein Gold.
So diß vollbracht/ ſo nimb ſolche zwey Roͤllein/ wiege ſie gegen einander/ ſeynd ſie am Gewicht gleich/ ſo haſt du recht probirt/ lege ſie darnach zuſammen in die eine Wagſchal/ und wieg ſie gegen dem Karatgewicht/ wie viel ſie dann waͤgen/ ſo viel haͤlt eine Marck gemiſchtes Goldes an feinem Golt/ allein darbey iſt zu mercken/ daß man die Waſſer-Schweren/ ſo viel das Waſſer hinder ſich bey den guͤlden Roͤllein gelaſſen/ von ſolchen Halte in allweg am Gewicht abziehe.
Wie viel aber abzuziehen ſey/ das muſt du durch eine ſonderliche Prob/ mit welcher du das Scheidwaſſer probireſt/ innen werden/ allein wann du einmal das Scheidwaſſer probirt haſt/ darffſtu hinfort ſolches nicht mehr probiren/ ſondern magſt im Vorrath behalten.
Es betrifft ſich aber gemeiniglichen/ daß man auff eine Marck fein Gold/ als auff 24. Karat anderthalb biß auff zwo Gren zur Waſſer-Schweren abrechnen muß/ das waͤre auff das Exempel der vorgemelten Prob/ als auff 14. Karat/ 9. Gren/ ſo viel das gůlden Roͤllein gewogen hat/ eine Gren abzurechnen/ bleiben noch 14. Karat/ 8. Gren fein Gold/ dann in der Gold- Prob giebet man an vielen Orten keinen halben Gren im Einkauffen an/ auff den Muͤntzen aber wird die halbe Gren in allweg gebraucht/ mitgerechnet und angegeben:
So dann die Roͤllein 14. Karat 8. Gren an feinem Gold halten/ ſo wuͤrde eine gemiſchte Marck Gold 7. Karat 4. gren weiß oder fein Silbers halten.
Rechne nun den Zuſchnitt und das Gold/ als 24. karat und 8. gren von dem gantzen Einſchnitt/ als von 24. Karaten Gold/ und 44. karaten Silber ab/ ſo wirſtu es finden/ wie ich geſagt: Demnach/ ſo haͤtte eine gemiſchte Marck 14. karat/ 8. Gren fein Gold/ 7. karat 4. Gren weiß/ und 2. karatroth/ dieſe drey Halt thun alſo zuſammen eine voͤllige Marck.
Die guͤlden Roͤllein außzugluͤē.
Nota.
Die Verſuch-Proba geſchicht alſo.
MAn macht einen Auffſchnitt von Gold/ machts zum Roͤlchen/ geuſt Aquafort darauff/ wann nun deß Silbers noch zu wenig dabey iſt/ ſo greifft es das Aquafort nicht an/ iſt es aber eben gnug/ ſo greifft es das Aquafort an/ und laͤſt die Rollen gantz/ iſt aber deß Silbers mehr/ als die Quart erfordert/ darbey/ ſo ſolvirt es das Roͤlchen auch/ zerbricht es/ und macht es zum Kalck/ und alſo kan man beylaͤufftig wiſſen/ wie viel Silber das Gold haͤlt.
Gemuͤntzt Gold.
Auff dieſe Art und Weiß ſoll man alle andere Goͤlder/ dergleichen das gemůntzte Gold probiren/ allein/ daß man in gemuͤntztem Gold/ ſo man den beylaͤufftigen Halt weiß/ der Verſuch-Prob nicht bedarff/ in welchen man aber den Halt auff ein karat nicht gewiß weiß/ muß man die Verſuch-Prob machen.
Darneben wiſſe/ daß ichs mit meinem Auffſchnitt alſo halte/ und gemeiniglich am Silber/ oder Auffſchnitt/ zwo Karat oder etwas daruͤber weniger Silber auffſchneiden/ wie es ſich im Multipliciren mit dreyen/ wie oben gehoͤret/ befindet/ dann es iſt beſſer zwo Karat Silber zu wenig/ als ein Karat zu viel auffgeſchnitten/ ſo bleiben die Roͤllein deſto dichter und gaͤntzer/ und man bedarff ſich nicht beſorgen/ daß etwas von den Roͤllein wegkomme oder abreiſſet.
Den rechtē Auffſchnitt zu machen.
Nota.
Ich halte davor/ es iſt beſſer/ daß man deß Silbers 1. oder 2. Karat zu viel und nicht zu wenig nehme/ wie unſer Author will/ dann wann deß Silbers zu wenig iſt/ ſo kan das Aquafort das Gold nicht recht angreiffen/ und das Silber darvon ſcheiden/ und wuͤrde eben das wenige uͤberige Silber die Roͤllein nicht zubrechen/ wie ſich der Author befahrt.
Ein andere Weiß das roth im Gold zu finden.
Du magſt auch einem Gold/ das du probiren wilt/ das roth und weiß alſo innen werden.
So du die Verſuch-Prob macheſt/ wie oben gemeldt/ ſo ſchneide noch ein Marck Golds ein/ und ſetze dieſelbige mit dem gebůhrlichen Bley ohne Auffſchnitt auff die Cappeln/ und laß es neben der Verſuch-Probe abgehen/ und wiege alsdann daſſelbige Korn/ ſo ſiheſt du was abgangen iſt.
Wie viel nun dieſelbige leichter herauß kommet/ ſo viel iſt roth darbey geweſen/ dardurch wirſtu deß roths auch gewahr.
Alſo haſtu der Gold-Proben rechten und klaren Bericht/ wann du der alſo folgeſt/ ſo wirſtu in deinem Probiren wol beſtehen und nicht irren.
Nota.
Einen rechten Auffſchnitt zum Ducaten/ Cronen/ Rheiniſche Guͤlden/ oder an der Werck-Goͤlder zu machen.
WAnn man Gold probiren will/ ſo muß zum Auffſchnitt genommen werden dreymahl ſo viel Silber als das Gold fein haͤlt/ darzu muß aber das Silber gerechnet werden/ ſo das probirende Gold ſchon bey ſich hat/ und ſolches muß am Auffſchnitt abgezogen werden.
Wie folget.
℞.
Ducaten-Gold/ welches 23. Karat 8. Gren fein haͤlt/ multiplicir ſolche 23. Karat 8. Gren mit 3./ kommen 71. Karat/ davon ſubtrahir 4. Gren weiß/ ſo die Marck vorhin bey ſich gehabt/ bleibet 70. Karat 8. Gren/ dieſe halbir/ ſo kommē herauß 35. Karat 4. Gren/ auff ½ Marck Ducaten-Gold/ fein Silber oder weiß zum Auffſchnitt/ dann wiege darzu 6. mahl ſo ſchwer Bley zu/ thue das Gold und den darzu gewogenen Auffſchnitt/ jedes beſonders in eine Scharmuͤtzel/ dann ſetze das Bley erſtlich auff/ wann es treibet/ dann das Silber/ wann ſolches eingangen/ letzlich das Gold darauff/ laß abgehen gleich einer Brand Proba/ was dann auff der Capelln iſt abgangen/ und das daran mangelt/ ſolches iſt am Kupffer abgangen/ dann das Korn ſubtil duͤnne geſchlagen/ auch mit dem Duͤnneſchlagen und Gluͤhen fleiſſig umbgangen/ daß es nicht auffreiſſet/ ſolte ſichs aber wider Verhoffen begeben/ daß ſolches Einſchlagen etwas auffreiſſen moͤchte/ pfleget man ſolchen Riß inwendig zu rollen/ wann es dann durchauß gleich duͤnne geſchlagen/ wird es nachmahls gegluͤhet/ dann eine Rolle darauß gemachet.
Merck aber/ daß du die Proba nicht dichte zuſammen rolleſt/ beſondern loͤſelich/ damit man rings herumb herdurch ſehen/ und das Waſſer darzwiſchen arbeiten kan/ dann wiederumb ein wenig gegluͤhet/ und in Aquafort geſchieden/ wie hernach folget.
Ferner kan man den Auffſchnitt nach obiger Ernennung/ auff die andere Goͤlder auch brauchen.
Als zum Exempel:
Wofern man aber guͤlden Ketten oder ander Werck-Gold hat/ oder ſonſt guͤldene Silber/ welche gering am Golde ſind/ und man deren Gehalt nicht eigendlich weiß/ ſo mag man ſolch Werck- Golde zur Verſuch-Probe einen belaͤuffigen Auffſchnitt machen/ die guͤldiſche Silber aber/ welche ſonderlich vom Niederſchlagen im Guß oder anderswo von kommen ohne Auffſchnitt laſſen abgehen/ und damit procediren/ wie ſonſt gebraͤuchlichen/ weiln aber gemeiniglichen wegen der unrechten Quart/ ein Gold-Kalck im Scheiden davon kombt/ kan man hernacher den rechten Auffſchnitt nach ſolchem Gold-Kalck machen.
Folget wie man das Gold in Aquafort ſolviren ſoll.
℞.
Scheidwaſſer in ein Koͤlblein etwan bey 2. Loth/ thue die Rolle darein/ ſetze das Koͤlblein uͤber ein ſittſam Kohlfeuer/ laß es gemachſam arbeiten/ wann das Waſſer beginnet zu kochen/ und in groſſen Blaſen gehet/ und das Glas gelb wird/ ſo muß es ſo lang ſtehen/ biß es wiederumb weiß wird/ dann noch eine halbe viertel Stunde uͤber dem Feuer ſtehen laſſen/ dann abgehoben/ und kalt laſſen werden/ abgegoſſen/ und wiederumb ſo viel friſch darauff gegoſſen/ und [Formel] Stunde laſſen/ denn abgegoſſen und laulich warm ſuͤß Waſſer darauffgegoſſen/ etliche mahl damit abgeſuͤſt/ dann damit uͤber dem Feuer ſtehen laſſen/ ſo lange biß das Waſſer beginnet groſſe Blaſen auffzuwerffen/ welches darauff noch [Formel] Stunde uͤber dem Feuer ſtehen bleiben muß/ damit ſich die Bitterkeit fein rein herauß ſeudt/ dann außgegoſſen/ hernacher 6. mahlnach einander mit dem warmen oder ſuͤſſen Waſſer abgeſprutzt/ oder abgeſuͤſſet/ damit die Spiritus herauſſerkommen/ dann die Rolle auff einen reinen Schirben laſſen/ und im Ofen gar gelinde außgegluͤhet.
Wie man das Scheidwaſſer probiren ſoll/ wie viel in der Gold-Prob abzurechnen ſey/ oder wie vieldas Scheidwaſſer in der Gold-Prob zu růck laͤſt.
ITem/ ſo du ein Scheidwaſſer probiren wilt/ wie viel in der Gold-Prob abzurechnen ſey/ ſo nimb Gold/ das etlich mal fleiſſig durch Spießglaß gegoſſen/ und auff das hoͤchſte gebracht worden/ mach einen Auffſchnitt darauff/ auff 24. Karat/ und wiege auch zwo halbe Marck ein/ gleich wie du zuvor berichtet biſt/ und multiplicirs mit 3. ſo kommet auff jede halbe Marck fein Gold 36.
Karat fein Silber/ ſetz eine jede halbe Marck/ ſonderlich mit dem Auffſchnitt auff wol abgeaͤdente Capelln/ laß mit einander abgehen/ wiege die Koͤrner abe/ Ob ſie gleich kommen/ und ſchlage darvon ſubtile Roͤllin/ thue die in ein klein Scheid-Koͤlblein/ geuß darauff ſo viel Scheidwaſſer/ als man ſonſten zu einer Gold-Prob nimbt/ und zuvorn in der Gold-Prob auch geſchehen/ ſetz es mit dem eiſern Fuͤßlein uͤber ein Kohlfeuerlein/ laß es ſolviren/ und geuß zum andernmal neu Scheidwaſſer darauff/ ſetz es wieder uͤber.
Wann es ſich nun wol und recht ſolvirt hat/ ſo geuß das Scheidwaſſer ab/ und ſuͤſſe die Roͤllein mit warmem ſuͤſſem Waſſer gar rein ab/ treuge ſie/ und gluͤe die in einem guͤldenen Schaͤligen wol auß/ ſo werden ſie ſchoͤn/ die zeuch dann gegen einander auff/ ſeynd die Roͤllein gleich/ ſo iſt die Prob recht:
Alsdann leg ſie zuſammen/ und dargegen deine gantze Marck/ nach der du eingewogen haſt.
So viel nun die guͤldene Roͤllein ſchwerer herauß kommen/ ſo viel iſt auff die eine Marck Gold in der Gold-Prob abzurechnen.
Deß nimb ein Exempel:
Ich habe eingewogen auff zwo halbe Marck/ eine Marck fein Gold/ und habe die mit dem Auffſchnitt quartirt/ wie oben berichtet iſt/ und nach dem Solviren abſuͤſſen/ und außgluͤen/ haben die zwey Roͤllein gewogen eine Marck/ oder 24. Karat/ und anderthalb Graͤn/ daß alſo das Scheidwaſſer zwo Graͤn in der Prob zu růck gelaſſen hat/ ſo viel iſt in dieſem Scheidwaſſer auff 24. Karat abzurechnen.
Was der Hinderhalt ſey.
Wiſſe auch/ daß ſolcher Hinderhalt deß Scheidwaſſers nichts anders iſt dann Silber/ welches das Scheidwaſſer ſo rein nicht herauß ziehen kan/ dardurch dann das Gold auch nicht gar rein und fein wird/ das iſt an dem zu ſehen.
Wann man die guͤldenen Roͤllein-Proben/ mit einem wenigem reinem Bley auff einer Cappelln abgehen laͤſt/ daß ſie nichts abnehmen/ ſondern behalten ihre Schweren.
Wann aber das Scheidwaſſer bey dem Gold ſeine Staͤrck oder Spiritus lieſſe/ wie etlichemeynen/ ſo wuͤrden dieſelbige auff den Capelln nicht bleiben noch beſtehen koͤnnen.
Darauß zu ſchlieſſen/ daß durch das Scheidwaſſer kein fein Gold kan gemacht werden.
Das iſt aber gewiß/ daß ein gut und wol gereiniget Scheidwaſſer/ das Gold im Scheiden/ ſonderlich wo manden Goldkalck (wie folgen wird) rein abſuͤſt/ biß auff 23. Karat/ 11. Graͤn bringt.
Gleichwol iſt es noch nicht fein Gold/ und iſt der Reſt bey dem Gold nichts anders/ wie auch vorgeſagt/ dann Silber/ eben ſo wol im Scheidgold/ als in der Prob/ ſonſt koͤnte man das uͤbrige mit dem Geblaͤß davon treiben/ und rein machen.
Nota.
Ich halte dafuͤr/ man koͤnne durch das Aquafort und Quart wohl fein Gold machen/ ſintemahl auff den Muͤntzen gemeiniglich die Ducaten auß dem Scheid-Gold gemacht werden/ und wird die Marck eines ſolchen geſcheiden Golds mit vier Graͤn Silber beſchickt.
Daß aber dem Authori ein Hinderhalt geblieben iſt/ kan vielleicht daher kommen ſeyn/ daß im Scheiden ichtwas moͤchte verſehen ſeyn/ wie leichtlich geſchehen kan/ dann man muß im Scheiden ſonderlich auff zwey Stuͤcke genau Acht haben/ daß man 1. wann das Aquafort das Silber nicht mehr angreiffen wil/ daß man alsdann friſch Aquafort darauff gieſſen/ und ein viertel oder wohl ein halbe Stunde/ darauff abſieden laſſe/ ſolcher geſtalt muß das Silber alle herauß.
2. Daß man die Roͤllger ſo lang abſuͤſſe/ biß das Waſſer gantz hell und klar/ wie es von Natur iſt/ davon gehe; Wann dieſe beyde Stuͤcke in Acht genommen werden/ ſo wird das Gold wohl fein werden.
Daß aber unſer Author meynt/ daß der Hinderhalt vom Silber und nicht von den Spiritibus herkomme/ das iſt wahr/ dann/ wann es von den Spiritibus waͤhre/ ſo giengen dieſelbe durchs Verblaſen und Abtreiben darvon/ welches doch nicht geſchiehet.
Wann du aber zu dem Scheidwaſſer-Probiren kein fein Gold haſt/ ſo nimb Vngariſch Gold/ deß Halt du gar gewiß weiſt/ und mache auff denſelbigen Halt die Quartirung oder Auffſchnitt/ ſo kanſtu des Scheidwaſſers zu růck laſſen/ wie viel ihm abzurechnen/ auch innen werden.
Es iſt aber das durchgegoſſene Gold/ wie oben davon gemeldet/ viel ſicherer und beſſer zu gebrauchen.
Vnd wiſſe/ daß das Scheidwaſſer erſtlichen nach dem Brennen/ ſoll gereiniget und gefaͤllet ſeyn/ ehe du es probireſt/ oder zu der Gold-Prob braucheſt/ wie von ſolchem hernach auch Bericht folgen wird.
Zu ſolchem Probiren allen/ muſtu ſaubere Scheidkoͤlblein/ Glaͤſer/ Trichterlein/ und glaͤſerne Abſchuß-Schaͤligen haben/ die auß gutem Venediſchem Glaß gemacht ſeynd/ und je heller/ weiſſer und klaͤrer die zu bekommen/ je beſſer iſt es/ damit die Proben darinnen wol koͤnnen geſehen werden.
Das eiſerne oder meſſinge Fůßlein aber/ darauff das Koͤlblein ſtehen muß/ ſoll man vierfůſſig laſſen machen/ damit es gewiß ſtehe/ und auch mit einer kleinen Handhaben/ darbey mans abheben kan.
Deßgleichen noch ein klein Fuͤßlein aus Kupffer oder Eiſen/ das flach ſeye/ darauff das guͤldene Schaͤligen geſetzt wird/ wann man es in den Probir-Ofen zum ausgluͤen haben will.
Dann weil dieſe Prob die ſchoͤnſte/ herlichſte/ und lieblichſte Prob iſt/ ſollen alle dieſe Ding darzu gehoͤrig/ mit allem Fleiß/ und auffs allerreinſte zugericht und bereitet werden.
Scheidkoͤlblein und andere glaͤſerne Inſtrument.
Ein Fuͤßlein zum Koͤlblein.
Wie man Silber auff Gold probiren ſoll.
DAmit ich nicht das Probiren der Metallen in einander meng/ ſondern einer jeden Prob ihr Gebuͤhr gebe/ auch von jeder inſonderheit/ wie es damit gehalten werden ſoll/ ſchreibe.
So wiſſe/ wann man ein goͤldiſch Silber auff Gold probiren will/ muß man es erſtlich auff fein Silber probiren/ damit man den rechten Halt/ beyde am fein Silber/ und auch am fein Gold zugleich haben und erfahren moͤg. Darumb/ wanns alſo/ wie geſagt/ auff das fein probirt iſt/ als ich in der Silber-Prob gelehret hab/ alsdann ſo nimb dieſelbige Prob-Koͤrner/ ſchlage ſie duͤnn/ gluͤhe ſie/ und wieg darvon nach deinem Pfenning-Gewicht ein Marck ab/ und ſolvir das Silber in einem Scheid-Koͤlblein/ im Scheidwaſſer/ ſo bleibet ein brauner Gold-Kalck geuß das Scheidwaſſer fein gemach ab/ und nimb darnach warm ſuͤß Waſſer/ wie du zuvorn in der Gold-Probe gethan haſt/ und geuß es auff den Goldkalck/ uñ laß es uͤber dem Kohlfeuerlein im Koͤlblein ſiede.
Wañ ſich nun der Goldkalck wieder geſetzt hat/ ſo ſeyhe das Waſſer ab/ und geuß auff den Goldkalck noch zwey oder drey warme Waſſer/ in ſolcher Geſtalt/ darmit ſich das ſilberige Waſſer vom Goldkalck alles abſuͤß:
Alsdann geuß den Goldkalck rein auß dem Scheidkoͤlblein/ in das Abſuͤß-Schaͤligen/ daß nichts zuruͤck bleibe/ ſeyhe das Waſſer gar rein darvon/ und bringe den Goldkalck in ein gůlden Schaͤligen/ ſauber zuſammen/ und ſo noch ein Naͤſſe bey dem Goldkalck waͤre ſo drůckne die/ mit einem ſaubern Tuͤchlein/ da es am End feucht gemacht iſt/ auff einer Seiten ſaͤuberlich/ daß ſich die vorige Naͤſſe hinein ziehe/ allein beruͤhre den Goldkalck mit dem Tuͤchlein nicht.
So diß geſchehen/ ſo ſetze das gůlden Schaͤlin auffs Fuͤßlein in den Probir-Ofen/ doch nicht jaͤhling/ damit das Gold nicht ſpratze/ und die Prob falſch werde/ und gluͤe den Goldkalck auß/ ſo wird er ſchoͤn.
Thu ihn alsdann wieder auß dem guͤldenen Schaͤlin in das eingeſetzt Schaͤlin/ in die Probir-Wag/ und waͤge wie viel er nach dem abgetheilten Pfernning-Gewicht/ daran du eingewogen haſt/ wiegt/ ſo haſtu den Halt wie viel ein Marck Silbers Gold haͤlt.
Diß zum Exempel ſetz ich:
Ich hab ein guͤldig Silber oder Gekuͤrnt probirt/ deß hat die gemiſchte Marck gehalten 14. Loth/ 1. Quintlein fein Silber/ daſſelbige Fein haͤlt 1. q 3. 1. Pfenning Gold/ alſo iſt der Halt im gůldiſchen Silber auff eine Marck anzugeben/ daß dieſelbe haͤlt 13. Loth/ 3. q 3. 3. Pfenning fein Silber/ und 1. q 3. 1. Pfenning Gold.
Abſuſen.
Außgluͤen.
Alſo und auff dieſe Weiſe mag man das Fein/ daß vom Gekoͤrnt oder Silber kommen/ ſo man eine Marck deſſelbigen abwigt und ſolvirt/ auch probiren/ und ſo die feine Marck in ſolcher Prob 1. Quint.
1. Pfen.
1. Heller Gold hielt/ waͤre der Halt/ wann das Gekoͤrnt oder Silber 1. Marck/ 14. Loth/ 1. Quint. fein Silber haͤlt/ auff fein gerechnet auff die Marck/ 1. Quint.
1. Pfenning 1. Heller Gold anzugeben.
Solche Prob wird darfuͤr gehalten/ daß ſich dardurch das Gold etwas genauer finden ſolle/ als ſonſt/ doch ſtelle ich ſolches damit zu halten zu eines jeden Gefallen.
Anderer Gebrauch.
Etliche Probirer halten den Brauch/ wann ſie ein goldiſch Koͤrnt auf Silber und Gold probiren wollen/ ſo waͤgen ſie das Koͤrnt nach ihrem Pfenninggewicht ein/ uñ probiren das auff fein Silber/ wie braͤuchlichẽ/ iſt/ und waͤgen dañ abermals ſolch Kuͤrnts nach dem gedachten Gewicht ein/ wie zum erſten/ und ſolviren daſſelbig im Scheidwaſſer alſo rohe/ ſo viel ſie nun am Gold finden/ das ziehen ſie von dem fein Silber ab/ diß halten ſie fuͤr die rechte Prob/ Silber auff Gold zu probiren.
Damit man aber wiſſen mag/ daß dieſe ihre Prob falſch und unrecht ſey/ ob gleich etwas ein weniges mehr am Gold dardurch gefunden wird/ ſo will ich etliche Vrſachen anzeigen: Erſtlichen/ daß daſſelbige Gold nicht ſo hoch an der fein iſt/ als das Gold/ ſo auß der Prob deß feinen Silbers geſchieden wird/ dann das Scheidwaſſer/ ob gleich das Kupffer ſolvirt/ ſo ſetzt ſich doch das gruͤne kuͤpfferige Waſſer lieber ans Gold/ als das ſilberige Waſſer/ und iſt darnach daſſelbige angeſetzte Kupffer nicht ſo rein wieder vom Gold zu bringen/ und abzuſuſen/ als das ſubtile ſilberige Waſſer.
Zum andern/ daß das Gold hoͤher auß dem Scheiden kombt/ als wann das Silber kupfferig iſt/ welches dann auch das Scheidwaſſer nicht ſo gern angreifft als das fein Silber/ derhalben auch kein Goldſcheider dieſelbigen Silber nach ſolcher Prob zu ſcheiden annimbt/ ſondern alle die Silber/ welche er im Scheidwaſſer ſcheiden ſoll/ muͤſſen zuvor auff einem Teſt gebrant werden.
Vnterſcheid der Prob.
Nota.
Etliche nehmen das Gekoͤrnte/ und probiren daſſelbige auff fein Silber/ durchs Abtreiben/ darnach nehmen ſie auch friſch Gekoͤrntes/ und probiren ſelbiges auff Gold/ durch das Aquafort, aber dieſe Proba iſt falſch/ dann wann ein ſolch Gekorntes nicht erſt durch Bley abgetrieben wird/ ſo bleibet das Kupffer darbey/ dahero/ wann mans alſo unabgetrieben ſcheiden will/ 2. Fehler darauß entſtehen; 1. haͤngt ſich etwas von dem Kupfferwaſſer an das Gold/ und kan daſſelbe hernach nicht rein wieder darvon gebracht werden; 2. Wird es auch nicht rechtfein/ dann wann Silber und Kupffer durch einander kommen/ ſo werden ſie hart/ und kan das Aquafort alsdann das Silber nicht ſo wohl angreiffen/ als wann es allein iſt.
Vnd wiewol der erſte Proceß/ das goldiſch Silber auff Gold zu probiren/ das gemeine und auch rechte Probiren iſt/ dardurch der rechte und gewiſſe Halt zu finden.
So muß ich doch ferner noch von einer ſondern Probirung (die auff ſolch goldiſch Silber und Gekuͤrnts erfunden worden) melden/ durch welche im Solviren die Koͤrnlein oder eingeſchnittene Stuͤcklein Silbers im Scheidwaſſer gantz bleiben/ wie geringhaltig auch das Silber am Gold iſt/ und wie klein und ſubtil die Koͤrnlein ſeyn/ alſo/ daß man auch die Koͤrnlein Gold/ nach Anzahl der Stuͤcklein Silber/ ſo viel der ins Scheidwaſſer gelegt ſeyn/ alle zaͤhlen kan/ uñ kein Flaͤmlein ſich davon abloͤſt/ wie in den andern Proben/ jedoch wann von dem Kuͤrnt alſo roh eingewogen wird/ bleibets Gold noch beſſer gantz/ ſolch Probiren aber geſchicht alſo.
Wann du das Silber abgewogen haſt/ ſo geuß darauff gar ein ſchwach Scheidwaſſer/ welches das Silber nit wol angreiffen kan/ und ſetze es mit dem Koͤlblein uͤber ein Kohlfeuerlein zu ſolviren/ wie gebraͤuchlichen/ uñ thue ihm zimlich heiß/ alſo daß auch das Scheidwaſſer mit groſſen Blaſen arbeitet/ und faſt oben außſeudet.
Das Solviren thu ſo lang/ biß dein eingewogen Silber faſt gar ſolvirt iſt.
Damit es aber beſſer Huͤlff habe/ ſo geuß (wann das Silber etwas mehr dann halb ſolvirt iſt) neu und ein wenig ſtaͤrcker Scheidwaſſer in das Koͤlblein/ ſo ſolvirt ſich das Silber rein auß/ und reiſſt nicht mehr/ ob gleich zum andern mal ſtarck Scheidwaſſer darauff gegoſſen wird/ ſondern was es thut/ das geſchicht erſtlich.
Dieſes iſt wol ein feiner Weg/ durch den das Gold fein dicht/ Koͤrnlein weiß beyſammen bleibt/ aber es will etwas viel laͤnger Zeit haben/ als das andere gemeine Probiren/ habe deßwegen hiemit alſo gedencken wollen/ damit man ſehe/ daß andere Wege mehr zu ſolchem Proͤbirn ſeynd.
Ein ſonderlich Solviren.
Das goldiſche Silber durch das Waſſer-Waͤgen zu probirn.
AVch kan ich ferner zu berichten nicht unterlaſſen/ daß die alten Kuͤnſtler/ und Naturkuͤndiger/ die Silber auch durch ein gemein flieſſend Waſſer probirt/ und im Waͤgen erkant haben/ ob ſie reich oder arm am Gold geweſen.
Dieſe ihre Erfindung/ weil ſie auß rechten natuͤrlichen Vrſachen herkombt/ laß ich mir gefallen/ und ein feines Nachdencken ſeyn/ zu vielen andern Sachen dienſtlichen.
Es geſchicht aber das Silber im Waſſerwaͤgen alſo: Nimb eine Wag/ und leg in die eine Schale das goldige Silber/ und in die andre Schal ſo viel Silber/ das kein Gold haͤlt/ daß ſie gleicher Schwer werden/ ſencke alsdann beyde Schalen zugleich mit einander in ein Schaff voll rein Waſſer/ ſo wirſt du befinden/ und augenſcheinlich ſehen/ daß das Silber/ wann es goldiſch iſt/ im Waſſer ein Außſchlag wird gewinnen/ doch umb ſo viel nicht/ als das Silber Gold in ſich hat.
Die Vrſach ſolches Vnterſcheids kombt daher/ dieweil das Gold in gleicher Groͤß/ die andern Metallen mit ſeiner Schweren alle uͤbertrifft/ und das ſchwerſte Metall iſt/ ſo kan ſolches/ wie ein jeder ſelbſt urtheilen kan/ im Waſſer nicht ſo leichtlich ſchwimmen/ ſondern muß viel ehe zu grund ſincken/ als die ſo leichter ſeyn.
Wie dergleichen im Bley zu ſehen/ welches em Zinn und andern Metallen im Waſſer auch ſehr fuͤrzeucht.
Wie das Gold duꝛch das Waſſerwaͤgen zu finden ſeyn mag.
Damit ich aber dem Leſer gleichwol zu verſtehen gebe/ daß es wol muͤglich ſey/ auß ſolchem Waſſer-Waͤgen/ wie vieleigentlich im Silber Gold ſey/ außzurechnen.
So ſoll er wiſſen/ daß ſolches meines Beduͤnckens auff nach folgende Weggeſchehen und erſucht werdenkan.
Erſtlich nimb gekoͤrnt fein Silber/ das gewiß ohne Gold iſt/ lege darzu gut rein Gold/ thu es in eine Wagſchalen/ in die andere lege dargegen deß gleichen gekoͤrnt fein Silber/ alſo/ daß es gleich innen ſtehet/ ſencks mit einander ins Waſſer/ und ſo viel das Silber mit dem Gold fůrzeucht/ ſo viel erfuͤlle mit gutem Gold/ in der Wagſchal im Waſſer/ thu alsdann die Wag wieder auß dem Waſſer/ mach alles trocken/ und wiegin der Lufft wieder/ nimb dem Silber ſo viel ab/ als das Gold im Waſſer zugetragen hat/ biß die Wag wieder gleich innen ſtehet/ alsdann ſencks wieder ins Waſſer/ erfuͤll abermals den Vnterſcheid mit gutem Gold/ und nimb hernacher dem Silber wieder ab/ das thu ſo lang/ biß die beyde Wagſchalen in- und auſſer dem Waſſer gleich innen ſtehen/ ſo wirſt du finden/ daß in einer Wag ſo viel Gold ligt als in der andern.
Auff ſolchen Weg/ wann du deß gewiß biſt/ kanſtu alsdann ein guͤldig Silber/ deß Halt dir nicht bewuſt/ auch alſo im Waͤgen probiren.
Zum andern/ kan auch das Waſſer-Waͤgen durch die proportiones Arithmeticas geſchehen/ darzu dann die demonſtrationes Euclidis wol dienen/ aber nicht einem jeden bekant ſeyn/ nemlichen und alſo:
Das Gold/ wie ichs verſucht/ wiegt gegen dem Silber in gleicher Groͤß 405. Marck/ 8. Loth/ und das fein Silber auch in gleicher Groͤß gegen dem Gold 227. Marck/ 4. Loth/ dieſes merck ſonderlich:
Nim̃ alsdann das Silber/ welches Gold halten ſolle/ legs in die eine Wagſchale/ und wieg das gegenden Gewichten/ die von reinem Silber gemacht ſeyn/ damit du das Gewicht eigentlich weiſſeſt/ ſencks mit einander ins Waſſer:
So viel nun das goldige Silber fuͤrzeucht/ ſo viel erfuͤll mit Silber-Gewichten:
Dañ rechne es/ und gib Acht auff die Proportiones/ wie ſich Gold und Silber gegen einander halten/ wie du oben berichtet biſt:
So zweiffele ich nicht/ du werdeſt auß dem gefundenen Vnterſcheid auff die rechte Prob kom̃en
Durch die Arithmeticam.
Ein andere und beſſere Weiſe ohne Prob zu finden/ ob ein Silber Gold haͤlt.
NAchdem die Metallen/ in gleicher Groͤß gegen einander/ unterſchiedliche Schweren haben/ wie vom Gold und Silber gemelt iſt/ und du wolteſt gern den Vnterſcheid der Vermiſchung in den goldiſchen Silbern erfahren und wiſſen:
So zeuch ein Gold durch ein Zieheiſen/ zu einem ſubtilen duͤnnen Drat/ deßgleichẽ auch gut Silber durch eben daſſelbige Loch/ ſchneide beyde Draͤt ſo viel muͤglich in einer gleichen Laͤng ab/ und wieg eines gegen dem andern nach einem Probir-Gewicht/ auff einer Schnellwagen/ ſo wirſtu den Vnterſcheid zwiſchen Gold und Silber finden.
Wann du nun ein guͤldig Silber haſt/ und laͤſt es durch bemeltes Loch ziehen/ und nimbſt die rechte Laͤng darvon/ wie die vorigen Draͤtter haben/ und wiegeſt es auch auff der Probir-Wag gegen dem ſilbern Drat/ ſo wirſtu einen Vnterſcheid am Gewicht finden/ auß welchem du deß Goldes Schweren (ſo viel in dem Drat/ den du gewogen haſt/ iſt) rechnen kanſt/ alsdann wieg ſolchen Drat auch nach dem Probir-Gewicht/ wie viel der wiegt/ nach dem kanſtu alsdann deine Rechnung machen/ wie viel in dem gantzen Gewicht deß guͤldiſchen Silbers Gold iſt.
Auff dieſe Weiſe koͤnten auch alle andere Metallen/ weil ſie in gleicher Groͤß gegen einander unterſchiedliche Schweren haben/ probirt und gerechnet/ deßgleichen in einem gemuͤntzten Geld/ wañ das zu einem Drat in gleicher Dicke vorigen Draͤtten nachgezogen wird/ daß Kupffer und Fein darinnen/ jetzt geſagter Lehr nach/ gefunden werden.
Item/ auch der Vnterſcheid unter Ziñ und Bley/ wañ die untereinander gemenget ſeyn.
Solches habe ich zu eim Bericht/ zu fernerm Nachdencken/ unvermeldet nicht wollen laſſen.
Allein das iſt darneben zu wiſſen/ daß ich ſo viel in der fleiſſigen Nachforſchung befunden/ daß ein Kupffer gegen dem andern/ und ein Zinn gegen dem andern/ ein Vnterſcheid in der Schweren haben/ ſonſt wolt ich mit ſolcher Außrechnung wol ferner und gewiſſer fortkommen ſeyn.
Gemuͤntzt Gold.
Ein Probir-Ofen/ darfuͤr ein Probirer probirt/ A.
Das eiſerne Blech/ darauff die Proben gegoſſen werden/ B.
Das hoͤltzerne Inſtrument/ durch welches Spalt man in Ofen ſicht/ daß das Feuer dem Geſicht kein Schaden thue/ C.
Ein Scheid-Koͤlblein zur Gold-Prob/ auff einem Fuͤßlein ſtehend/ D.
Der das guͤldig Silber im Waſſer wiegt/ E.
Nota.
NB.
Wann das Gold und Silber eine Groͤſſe haben/ ſo wigt das Gold 7. Loht — Quenten 2. Pfenning mehr den das Silber/ auff die Marck gerechnet; Alſo folgen die andern Metallen in obgemelder Geſtalt hernacher/ als folget.
1. Vom Gold:
2. Vom Silber.
Das Silber uͤbertrifft das Kupffer umb 1. Loth/ 2. Quenten/ 2. Pfenning am Gewicht.
3. Das Silber uͤbertrifft das Zinn umb 2. Loht/ 3. Quenten — Pfenning.
4. Das Silber uͤbertrifft das Eiſen umb 2. Loht/ 1. Quinten/ 2. Pfenning.
5. Das Bley uͤbertrifft das Silber umb 1. Quenten/ das Kupffer umb 1. Loth/ 2. Quenten/ 2. Pfenning.
Das Zinn umb 3. Loht/ — Quenten — Pfenning/ und das Bley umb 2. Loht/ 2. Quenten/ 2. Pfenning.
6. Das Kupffer uͤbertrifft das Eiſen umb 3. Quenten/ 2. Pf. das Zinn umb ein Loth/ 1. Quenten/ 2. Pfenning.
7. Das Eiſen uͤbertrifft das Zinn um 6. Loht/ 2. Quenten — Pfenning am Gewicht.
Folget wie man Gold und Silber von einander ſcheiden/ und erſtlichen wie man Scheidwaſſer brennen/ die Inſtrumenta und Laͤimen zurichten ſoll.
DIeweil zu dem Scheidwaſſer brennen/ gar viel Zubereitungen gehoͤrẽ/ will von noͤhten ſeyn/ daß ich von denſelbigen zum Eingang etwas ſetze und melde: Will derhalben erſtlich den Laͤimen fuͤr mich nehmen/ damit man die Helm und Vorlagẽ pflegt zu verlutiren/ und die Scheidkolben zu beſchlagen/ derſelbige ſoll alſo zugerichtet werden.
Nimb guten beſtaͤndigen Laͤimen/ ſchlemme den in Waſſer/ daß das ſteinige und der grobe Sand darvon kombt/ mache ihn zu Ballen/ und laß ihn an der Sonnen wol druͤcknen/ ſolches geſchlemmten Laͤimens nim alsdann zehen Theil/ und zwey Theil geſchlem̃ter Aſchen/ drey Theil gefeimbten Roßkoht/ ein Theil Hammerſchlag/ und zwey Theil geſchlagener Kuͤhhaar/ und menge dieſe Stuͤck alle untereinander/ uñ feuchte ſie an mit neuem Ochſen- oder Schafsblut/ das noch warm iſt/ und behr ſie wol mit einem Behreiſen.
Man moͤchte aber auch unter dieſen Laͤimen klein gerieben venediſch Glaß nehmen/ doch nicht zu viel.
Mit dieſem Laͤimen/ kan man alsdann die Scheidkolben/ auch die groſſen Kolben/ darinnen man Scheidwaſſer brennt/ und im Feuer viel leiden muͤſſen/ beſchlagen.
Es dient auch daß man die Oefen/ ſo man Heintzen nennet/ mit zuſammen ſetzet/ denn es haͤlt feſt und reiſt nicht.
Den Laͤim zu Kolben.
Die Fugen zu verlutiren.
Den Laͤimen oder duͤnne Mixtur aber/ darmit man die Fugen Helm oder Fuͤrlage zu verlutiren pflegt/ wird alſo gemacht:
Nimb Eyerweiß ſo viel dich důncket daß genug ſey/ zerſchlag es in einer Zinnenſchuͤſſel/ und nimb ein reinen Schwam/ druck das Eyerweiß darein/ und wider auß dem Schwam in die Schůſſel/ das thu biß es ſo klar wird/ wie ein Brunnenwaſſer/ darnach nimb Staubmehl vier Loht/ Boli armeni ein Loth/ weiſſen treugen Kaͤß ohne Rinden 2 Loth/ Sanguis Draconis ein Loth/ dieſe Stuͤcke alle klein gerieben/ und durch ein haͤrin Sieb getrieben/ vermengt mit dem Eyerklar/ damit beſchlage die Fugen/ welches du alſo verſtehen ſolt/ daß ſolche Fugen zuvorhin/ mit dem obern Laͤimen verlutirt und treug worden/ alsdann dieſe duͤnne Mixtur/ auff ein Tuͤchlein geſtrichen und daruͤber geſchlagen/ und von ſich ſelbſt drucknen laſſen: allein daß es geſchehe/ ehe du es in die waͤrme bringeſt/ oder anfeureſt/ ſo haͤlt ſolche Mixtur feſt/ und die Spiritus reichen nicht auß.
Wann darůber die Fugen/ nochmals die Spiritus außgehen lieſſen/ ſo beſtreiche die in der Hitz mit Vnßlet/ ſo wird der Laͤimen hart und haͤlt feſt.
Ein ander Laͤimen zu den Kolben.
Folgt ein ander Laͤimen/ darmit man die Glaͤſer/ Kolben/ und Kruͤg/ die im Feuer feſt halten ſollen/ auch beſchlagen kan:
Nimb einen guten geſchlemmten drucknen Laͤimen/ ein wenig Trachenblut/ und Bolum Armenum, und darzu den dritten Theil Toͤpfferthon/ und ein drittheil eines halben Theils/ ungeloͤſchten Kalchs/ mach jedes inſonderheit zu Pulver/ und feucht das mit Eyerweiß/ wie oben gelehrt/ oder mit warmen Ochſen- oder Schafsblut an/ thu darzu ſo viel abſchabich von Tuͤchern/ oder Scherwoll von Barchent/ als deß Bolus geweſt iſt/ alles wol mit einem Holtz untereinander gemengt/ damit beſchlag die Kolben/ aber nicht dick/ verlutir auch die Fugen damit/ ſolcher haͤlt im Feuer feſt.
Deßgleichen ſeynd andere mehr Laͤimen zu dem verlutiren zu gebrauchen/ die auch wol halten.
Weil aber dieſe/ die ich jetzt gemeldt/ recht thun/ hab ich umb kuͤrtz willen/ andere zu ſetzen unterlaſſen/ wird derhalben ein jeder ſelbſt wol pruͤfen/ welcher ihm am dienſtlichſten ſeyn mag.
Die Glaͤſer von venediſchem Glaß.
Die Glaͤſer oder Kolben/ in denen man pflegt zu ſcheiden/ oder in die man Scheidwaſſer thut/ die ſollen von gutem venediſchen Glaß gemacht ſeyn/ doch in ziemlicher dick/ dann wo ſie zu ſtarck von dickem Glaß gemacht werden/ woͤllen ſie nicht recht halten.
Die aber eine ziemliche rechte dicke haben/ und nicht ſteinig ſeyn/ koͤnnen viel mehr erdulten.
Vnd wo auch die Glaͤſer von anderm Glaß gemacht wuͤrden/ ſo grieffe das Scheidwaſſer dieſelben an/ und brechen gar leichtlichen/ dardurch Schaden geſchicht/ darzu werden ſie auch dunckel und bleich.
Kruͤg und Retorten mit Kleyen bereiten laſſen.
Man mag auch zu dem Scheidwaſſer brennen/ Kruͤg machen laſſen/ von Toͤpfferzeug/ und unter den Thon Kleyen oder reine Segſpen wuͤrcken/ das geſchicht darumb/ darmit wann die Krůg alſo rohe gebrañt werden/ daß ſich die Kleyen oder Segſpen hierauß bennen/ nachmals dieſelben mit venediſchen Glaß innwendig und auſſen verglaſen/ daß das Glaß in die Loͤcher/ darauß ſich die Kleien und Segſpen gebrant haben/ flieſſe/ dardurch ſie dann ſehr feſt werden/ und gar wol im Feuer halten.
Von ſolchem Zeug ſeynd die Retorten ſehr gut zu machen/ die im Feuer viel leiden můſſen/ und gar viel beſſer zu gebrauchen ſeynd/ als beſchlagene Glaßkolben.
Derhalben dann zu den Retorten ſolcher Zeug gar nůtzlich zu gebrauchen.
Wie groß aber die Kruͤge/ Glaͤſer/ und Scheidkolben ſeyn muͤſſen/ wird einen jeden ſelbſt ſein Werck wol lernen/ daß er die darnach machen laſſe/ dann hat man viel Waſſer auff einmal zu brennen/ ſo muß auch ein groſſer Krug oder Kolben darzu ſeyn/ darinne man den Zeug einſetzt/ und auch die Vorleg oder der Recipient/ deſto groͤſſer ſeyn.
Ein beſchlagner Glaßkolben/ darauff ein Helm ſtehet/ A. ein beſchlagner Glaßkolben/ B. ein beſchlagener Kolben/ C. ein Helm/ D. ein Abſußſchale/ E. eine Fuͤrlag zum uͤberziehen/ F. eine gemeine Fuͤrlag/ G. ein erdener Retort/ H. ein erdener Krug zum Scheidwaſſer brennen/ K. Koͤlblein und Abſußſchaͤllichen zur Goldprob/ L. ein glaͤſern Trichter/ M.
eiſerne Kruͤg.
Auch braucht man zu dem Scheidwaſſer brennen/ eiſern Kruͤg/ die von zweyen Stuͤcken ſeyn/ und voneinander koͤnnen genommen werden/ deren Form du in vorhergehender Figur ſehen wirſt.
In einem ſolchen Krug kan man auff einmal mehr Zeug einſetzen/ als in einem Glaßkolben/ darff auch die Sorg nicht tragen/ daß der Krug zerbreche/ und der Zeug darinnen verderbe/ darzu bekompt das Gold von ſolchem Scheidwaſſer eine beſſere Farb/ wegen deß Eiſens.
Auß dieſer und anderer Vrſachen achteich/ es ſey in allweg beſſer in ſolchen eiſern Kruͤgen Scheidwaſſer brennen/ als in Glaͤſern Kolben/ die auch darzu nicht mehr als einmal zugebrauchen ſeyn.
Seine groͤß ſoll ſeyn/ daß man bey zwantzig Pfund Zeugs auff einmal einſetzen kan/ doch will einer weniger brennen/ wirds die Gelegenheit ſelſt geben/ wie groß er ſeyn ſoll: an der Staͤrck aber eines guten Fingers dick/ ſo waͤret er deſto laͤnger.
So man nun in einem ſolchen Krug Scheidwaſſer brennen will/ ſoll man die Fugen gar wol verlutiren/ daß keine Spiritus heraußgehen moͤgen/ dann beſtreich auch den Krug außwendig mit duͤnnem Laͤimẽ/ daß ihm das Feuer deſto weniger thun kan/ und ſoll von gutem Glaß eine Fuͤrlag fuͤrgelegt werden/ doch in ſolcher Groͤß/ daß gemelde Spiritus raum darinnen haben/ und derſelb nicht auß Noht oder Bedrangnuß brechen muͤſſe/ dardurch denn ſchad geſchicht.
Den Todtenkopff außm Krug zu gewinnen.
Nach vollbrachtem Werck ſoll man den Krug laſſen kalt werden/ und Waſſer drein gieſſen/ ſo erweichts den Todtenkopff/ den ſtoß gemach mit einem Eiſen herauß/ ſo wird der Krug wider rein.
Dieſe Form und Geſtalt ſolcher glaͤſern Scheidkolben/ und erdenen Kruͤg findeſtu in vorhergehender Figur beyſammen abgeriſſen.
Diſtillir Glaͤſer/ daß ſie im ſtarcken Feuer nicht ſpringen/ zu lutiren.
ERſtlich ſoll man die Glaͤſer mit dickem Alaun Waſſer beſtreichen/ und laſſen trucken werden/ darnach mit zubereitetem Laͤimen beſchlagen/ wann aber die Glaͤſer erbrechen/ ſo zu geſchmeltzet ſeyn/ und die Materia darinnen iſt/ ſo hebe ſie ſitſam auß laß erkalten/ dann loͤte ſie wie folget.
℞.
Klein gerieben venediſch Glaß/ Minien/ Staubmehl/ ana, ein wenig Leinoͤhl und Eyer klar/ diß alles zuſammen gethan/ wohl untereinander gerieben/ daß es kleiſterich wird/ ſtreich ziemlich dick uͤber den Bruch/ und laß es all gemachſam trucken werden.
Ein ander Lutum Sapientiæ.
℞.
Klein gerieben venediſch Glaß/ ½ Untze/ Cerusſa ½ Untze Collapiſcium oder Hauß-Blaffen in Waſſer zerlaſſen/ biß es dick wird/ wie Laͤim-Waſſer/ und obgemeldte Species darein geruͤdrt/ biß es kleiſterlich wird/ damit kanſtu alle zerbrochene Glaͤſer und Vorlagen lutiren/ das haͤlt uͤber die maſſen ſehr wohl/ probatum.
Zerbrochene Glaͤſer wann die Stuͤcke noch vorhanden/ wieder zuſammen zu lutiren.
℞.
Eyerweiß zerreibs und zerſchlage es ſehr wohl/ daß er gar duͤnne wird/ menge es mit lebendigem Kalch/ darnach ſchmiere die Bruͤche und Stuͤcke damit/ und ſetze es wieder zurecht.
Item/ allerley Schirben kan man alſo wieder zuſammen lutiren/ oder nimb alten Kaͤſe und koche denſelben in Waffer/ und ruͤhre darnach ungeleſchten Kalch darein/ daß es wie ein Brey wird/ damit kanſt du alle Glaͤſer/ Vorlagen oder was du wilſt/ lutiren/ das haͤlt ſehr wohl.
Probatum.
Wann man einen guten Lutum machen will/ damit man die Retorien Kolben und dergleichen beſchlagen und verlutiren will/ ſo ſoll man ofen Laͤimen/ oder Laͤimen von einer altengekleibten Wand nehmen/ denſelben ſoll man wol ſchwemmen/ und laſſen duͤrre werden/ wann man denſelben nun gebrauchen will/ ſo ſoll man allezeit ein Hand voll Saltz/ und gedoͤrten klein gerieben Roßmiſt darunter mengen/ durcheinander arbeiten/ biß es fein zeher und ſchmitziger Lutum wird/ und damit beſchlagen helt ſehr wohl.
Flaſchen oder Glaͤſer zu verbinden daß kein Spiritus außgehet.
℞.
Weiß ungenuͤtzt Wachs ½ Untze klein gepuluͤert Maſtix/ ein halb Loth/ roht armeniſch Bolus 3. Quintlein/ alles zuſammen vermenget/ dann Zoͤpfflein davon auff die Glaͤſer oder Flaſchen gemacht/ mit Tafft oder Zindel verbunden/ und dann ein naß Blaſen-Haͤutlein/ und uͤber daſſelbe ein Stuck rodt Leder/ darauß man Neſtel macht/ uͤberzogen und feſt zugebunden/ laͤſt kein Spiritus ausgehen/ Item das Glaß in eine Buͤchſen mit Baumwollen gefuͤttert/ verwahret.
Wie man mit Wachs den Poltz oder Roͤhren am Helm mit den Vorlagen verlutiren ſoll.
℞.
Zwey Theil Wachs/ kuete darunter ein Theil Dannen-Hartz/ damit verlutir und ſtopffe die Glaͤſer zu/ laß daß im Tiegel zergehen/ dann geuß es durch ein Hand voll Stroͤh/ ſo iſt es gelaͤutert/ und dienlich/ oder nimb ein naß Blaſen-Haͤutlein/ ſpalte es von einander/ und umbwinde den Helm damit/ dieſes laͤſt auch keine Spiritus außgehen/ was nicht corroſiviſch iſt.
Lutum Sapientiæ.
℞.
Außgebranten Laͤimen/ ſolchen ſtoſſe klein/ und mache ihn mit Saltz-Waffer und ein wenig Rehe- oder Kuͤhhaar zum Teig/ ſo du wilt kanſt auch ein fette Erden darunter thun/ wann er nicht zu mager iſt/ ſo bedarff man ſolches nicht/ dieſer haͤlt ſehr wol im Feuer.
Lutum.
℞. 1. Theil fette Erden/ ſo blau oder ſchwartz iſt/ 1. Theil geſtoſſen Scherben von Toͤpffen oder ſteinen Kruͤgen/ dergleichen auch von Schmeltz-Tiegeln/ oder was man haben kan/ ſolches zuſammen temperirt/ daraus kan man allerhand Geſchirr machen/ ſo im Fener wol halten/ Item auch Retorien damit beſchlagen/ und die Oefen damit außgeſchmirt/ halt ſehr wol im Feuer/ als Lutum halten mag.
Lutier Pulver.
℞. 1. Loth Bolus/ 2. Loth Ziegelſteine/ 3. Loth Gitzs/ 4. Loht Gloͤtt/ dieſes Pulver untereinander geiniſchet/ mit ein wenig Leynoͤhl angefeuchtet/ und wenig Crocum Martis und Bleyweiß darunter gethan/ zuſammen auff einen Stein wol gerieben/ denn mit einem Pflaſter Spatel auff die riſſe der Glaͤſer geſchmieret/ und an der Sonnen wol trucken werden laſſen/ ſo wird das Lutum ſo hart als ein Stein.
Oder man kan auch wol dieſes Lutum ein wenig auffſchmieren/ den ein Laͤplein in Eyerweiß genetzt/ und daruͤber geleget/ vollends mit dem bemeldtem Luto uͤberſchmieren und befeſtigen/ ſolches haͤlt auch wol/ und ſo der Lutum zu duͤnne iſt/ kan man mehr Giebs darunter reiben.
Wie man die Oefen zum Scheidwaſſer brennen/ machen ſoll.
ZV dem Scheidwaſſer brennen pflegt ein jeder die Oefen zuzurichten nach ſeinem Gefallen/ und wie er der gewohnt iſt:
aber gleichwol ſo iſt eine Form viel beſſer und fuͤrtraͤglicher dazu als die andere:
So viel ich nun der geſehen und ſelbſt gebraucht hab/ befinde ich daß die hernachgeſaͤtzten Oefen/ die man faule Heintzen nennet/ und in folgender Figur eigentlich abgeriſſen ſtehen/ am beſten zum Scheidwaſſer brennen zu gebrauchen ſeyn/ die werden alſo formirt:
Mache einen Thurn in die gevire oder runde 4. Elen hoch/ und unten ein eiſern Roſt darein/ unter welchen ein Windloch ſey/ nach der Proportion der geſaͤtzten Figur/ und dann mache auff beyde Seiten deß Thurns wider in gleicher weiten/ nach deines Kruges oder Glaßkolben hoͤhe/ runde oder gevierte Oefen/ darinnen die Glaͤſer oder Kruͤg ſtehen muͤſſen/ lege auch unten wie im Thurn oder Heintzen eiſerne Roͤſte/ alſo daß es darunter Windloͤcher hab.
In ſolche Nebenoͤfen ſollen auß dem hoͤhern Thurn Loͤcher gelaſſen werden/ daß die Hitz/ wie du hoͤren wirſt/ auß denſelbigen darein gehen kan/ welche wann ſie ein gute ſpannen/ und vier Finger weit/ und eine forder Spann hoch ſeynd/ ſo ſeynd ſie weit und hoch genung.
Allein merck/ wann du den hohen Thurn auffſetzeſt/ daß du ihn bey den Nebenloͤchern nicht zu dick macheſt/ ſondern der dicken abbrecheſt/ damit das Feuer oder Hitz deſto baß in die Neben- Oefen gehen kan.
Darnach laß dir zuſolchẽ Loͤchern/ dardurch die Hitz gehet/ Regiſter oder Inſtrumenta von Toͤpfferzeug machen/ mit denen du das Feuer regiren/ fůrſchieben und auffſchieben kanſt.
Wiewol etliche ſolche Regiſter oder Inſtrumenta fuͤrzuſchiebeu von ſtarcken Eiſen machen laſſen/ aber die ſeynd nicht ſo gut/ als die Erdenen/ dann wann die eiſern erhitzen und gluͤend werden/ ſo geben ſie gleichwol groſſe Hitz/ und ob ſie ſchon fuͤrgeſchoben werden/ dardurch kan das Feuer nicht wol gezwungen oder regirt werden/ und iſt auch Gefahr darbey.
Ferner muß man auch zu jedem Nebenofen/ darein man die Kruͤg oder die Glaßkolben mit dem Zeug ſetzt/ Deckel haben/ von Erden oder Toͤpfferthon gemacht/ welche alſo außgeſchnitten ſeyn ſollen/ daß ſie ſich umb den Hals deß Krugs/ oder Glaßkolbens fein ſchlieſſen/ und die Oefen auffs gehebſte zugemacht koͤnnen werden/ und laͤſt Lufftloͤcher dardurch/ ſo man Ventil nennt/ die da Thaͤenen Stoͤpffel haben/ die geheb nein gehen/ das Feuer mit zu regieren/ wie du in der abgeriſſenen Figur ſehen wirſt.
Deßgleichen ſoll auff dem Thurn ein Stuͤrtze oder Deckel geſetzt werden/ der ſo breit ſey/ daß er deß Thurns Loch oben gar bedecke.
Darmit iſt alſo der Ofen/ oder faule Heintz zum Scheidwaſſer brennen bereit:
Wie nun derſelb mit den Windloͤchern regiert werden ſoll/ folgt hernach.
Fauler Heintz.
Der Heintzenthurn/ A. das Mundloch uͤber den Thralen/ B. das unter Mundloch/ C. der Roſt in dem Nebenofen/ D. der Nebensfen/ E. das Inſtrument zum fuͤrſchieben/ F. die Decken auff den Nebenofen/ G. die Ventilſtoͤpffel/ H. ein Ziegel damit die Heintzen gemacht werden/ I. die Stuͤrtzen auff den Heintzen/ K.
Wie die Species zum Scheidwaſſer brennen/ ſollen zugerichtet werden.
ZV dem gemeinen Scheidwaſſer brennen/ werden allein zwey Stuͤck gebraucht/ als Salpeter und Victril/ die muͤſſen zuvorn/ und ehe man die einſetzt/ Preparirt werden.
Erſtlich/ muß man den Victril calcioniren/ daß geſchicht alſo:
Nim auff einmal bey 4. Pfund/ und thue die in einen erdenen verglaſurten Tiegel/ ſetz den ůber das Feuer/ daß der Victril zergehe wie ein Waſſer/ laß ihn gemach ſieden und kochen/ und růhr ihn ſtaͤtigs fuͤr und fuͤr mit einem hůltzern Schaͤuffelein umb/ biß die Waͤſſerigkeit gar verraucht und der Victril begint dick zu werden.
Dann ſo nimb mit dem huͤltzern Schaͤuffelein/ eines Theils auß dem Tiegel/ weils noch warm iſt/ und reib es auff einem Reibſtein klein/ ehe dann es erkalt/ dann thue mehr auß dem Tiegel auff den Reibſtein/ biß ſo lang der Victril aller auß dem Tiegel und klein gerieben iſt.
Dann wann du den Victril nicht warm außm Tiegel thuſt/ ſondern darinnen kalt laͤſt werden/ ſo wird er ſo hart als ein Stein/ und iſt alsdann uͤbel herauß zu bringen/ auch nicht wol zu reiben.
Alſo iſt der Victril zu dem Scheidwaſſer brennen zugericht.
Victril calcioniren.
Salpeter.
Den Salpeter belangent/ den darff man nicht Calcioniren/ ſondern man ſetzt den nur auf einen Ofen/ daß er treug werde/ und ſich fein klein reiben oder ſtoſſen laͤſt/ ſo iſt er auch bereit.
Allein weil er nicht allein rein/ ſondern eins Theils darunter ſehr ſaltzig iſt/ ſo muß man den zuvor leutern/ und von ſeinem Saltz reinigen/ welchs ein jeder der mit Scheidwaſſer brennen/ umbgehet/ billich wiſſen und mit der Hand koͤnnen ſoll.
Wie aber die Laͤuterung geſchicht/ wird man im fůnfften Buch genugſam Bericht davon finden.
Wie die Scheidwaſſer ſollen gebrannt werden.
NImb vier Pfund reinen Salpeter/ und vierdhalb Pfund calcionirten Victril/ wie jetzt berichtet iſt/ reib die beyde gantz klein/ und thue ſie in einen beſchlagenen Glaßkolben/ kehre mit einem Haſenfuß/ an ein Staͤblein gebunden/ den zeug im Kolben am Halß ab/ damit das Waſſer rein heruͤber gehe/ und nicht Vrſach habe uͤber zu ſteigen.
So nun der Zeug in den Kolben oder Krug gethan worden/ ſo ſetze ihn in der Nebenoͤfen einen/ auff den Roſt/ auff die darzu gemachte Cappellen/ und lege Thaͤnnen-Blaͤtter/ die ſich umb deß Kruges Hals ſchlieſſen/ auff den Nebenofen/ und verlutire die Fugen an allen Orten/ mit deinem Laͤimen gar wol/ damit keine Hitz oder Dunſt darauß gehen kan/ und laß auff der Seiten die Lufftloͤcher (wie du in der vorgeſetzten Figur ſiheſt/) offen/ jedoch nicht weit/ dann ſo ſie bey drey Finger weit offen ſeyn/ ſo iſt es weit genug.
Du muſt aber den Kolben wie jetzt berichtet/ nicht alſo ſchlecht auff den eiſern Roſt in den Ofen ſetzen/ wie mit dem eiſern Krug geſchicht/ davon hernach geſagt wird/ ſondern in einen darzu gemachten Thaͤnen ſchmalen Schirben/ der unten ein Fuͤßlein hat/ welches man ein Cappelln nennet/ darein thu Aſchen oder klaren Sand/ daß der Glaßkolben/ ein gute zwerch Hand uͤber dem Roſt zu ſtehen komme.
Wann du nun den Zeug darein gethan haſt/ ſo ſetze oben ein Helm darauff/ und verlutir die Fugen gar wol mit dem Laͤimen der darzu preprarirt iſt.
In einem Glaßkolben.
Cappelln zũ Scheidwaſſer brennen.
Wiewol etliche einen andern Brauch haben/ nemblichen alſo: Wann der Kolben eingeſetzt iſt/ ſo ſchlagen ſie umb deß Kolbens Hals guten zugerichten Laͤimen/ und umb den Laͤimen Pappir damit der Helm nicht gar an dem Laͤimen anſtehe:
Das geſchicht darumb/ daß ſich der Helm nach dem brennen fein rein abloͤſen ſoll/ ſetzen alsdann den Helm dar auff/ und ſchlagen gleichwol noch deß guten Laͤimens/ und letzlichen den duͤnnen mit einem Tuͤchlein herumb/ darmit gar keine Spiritus herauß gehen moͤgen.
Ein andere Weiß zum Einſetzen.
Auch muſtu den Nebenofen zurichten/ deßgleichen den Krug oder Kolben mit dem Helm alſo einſetzen und richten/ damit deß Helms Schnautz/ uͤber den Ofen zimlich heranß gehe/ lege nachmals die Fuͤrlege darfůr/ daß die Schnautze deß Helms auch wol hinein reiche/ damit du ſehen kanſt wie das Waſſer gehet/ und die Tropffen fallen.
Waſter fuͤr zuſchlagen.
Darneben ſoltu auch wiſſen/ ſo viel dem Victril erſtlich im calcioniren am Gewicht abgangen/ ſo ſchwer muſtu ſuͤß oder flieſſend Waſſer in die Vorlag gieſſen/ ſonſt wůrde das Waſſer gar zu ſtarck/ und wenig Waſſer werden: verlutire die Fugen an der Fuͤrlage und Helm auch wol/ und alſo:
Nimb deines zugerichten Laͤimen/ und ſchlag ihn umb die Fuge/ ſteck in den Laͤimẽ durch die Fug in die Fuͤrlag ein klein glat Ruͤhtlein/ von einem Beſem/ das klebe mit ein: welches darzu dient/ daß die erſten und groben Spiritus/ wie du hernach hoͤren wirſt/ dardurch herauß dringen koͤnnen.
Vber ſolchen Laͤimen ſchlag mit einem Tůchlein deß důnnen Laͤimens obgemeldt/ daß alſo die Fugen ſehr wol allenthalben verlutirt ſeyn/ und laß es treug werden.
Alſo kanſtu zugleich auff beyden Seiten deß Heintzens Kruͤg mit ſampt dem Zeug in Ofen ſetzen/ und mit einem Feuer zwey/ auch drey Werck oder Einſaͤtze außbrennen und verrichten/ auch einem jeden nach Nohtdurfft/ unverhindert der andern Hitz geben und nehmen/ wie hernach etwas mehr davon folgen wird.
Wie man in einem eiſern Krug Scheidwaſſer brennen ſoll.
SO du aber in einem eiſern gegoſſenen oder geſchmitten Krug/ den Satz ſetzen/ und Scheidwaſſer brennen wilt/ ſo ſetze den Krug mit ſeinen kurtzen Beinen/ nur auff die eiſernen Thraͤlen oder Roſt/ daß er fein gewiß ſtehet:
So aber der Krug keine Bein haͤtte/ ſo muß derſelbige auff ein Driefuͤßlein/ gleich einem Kolben zu ſtehen kommen.
Vnd ehe du den Helm auffſetzeſt/ ſo ſetze erſtlichen auff deß Kruges Hals einen alten abgebrochenen Hals/ von einem Glaßkolben/ darnach erſt den Helm darauff ſo bleibet der Helm im abnehmen deſto ehe gantz: Haͤtteſtu aber keinen glaͤſerneu Hals/ wie geſagt/ ſo ſchlags umb deß Kruges Hals deß zugerichten Laͤims/ und wind umb den Laͤim ein Pappier/ darauff ſetz/ wie oben geſagt/ den Helm/ und verlutir daruͤber auffs beſt du kanſt/ ſo gehet der Helm auch deſto leichter ab.
Wann du nun den Zeug mit dem Krug eingeſetzet haſt/ und alles verlutiren wol treug wordẽ/ ſo ſchuͤtte in den Heintzenthurn gluͤende Koln/ auff dieſelbigen Koln andere todte Koln/ ſo viel daß der Thurn biß oben an voll werde/ und decke den Thurn mit einer darzu von Toͤpffer Zeug gemachten dicken Stuͤrtzen geheb zu.
Du muſt aber Aſchen auff den Thurn ſtreuen einer halben Hand hoch/ darein ſetze die Stuͤrtzen/ daß gar kein Dunſt herauß gehen kan/ laß das Windloch unten am Heintzen offen/ ſo in der fordern Figur mit C. bezeichnet iſt/ und thu in die Windloͤcher oben in dem Nebenoͤfelein/ und dann das Mundloch am Heintzen mit B. ſignirt/ feſt zu/ und zeuch die Inſtrument bey den Nebenoͤfenlein mit F. nicht bald auf:
ſondern wann das Scheidwaſſer erſtlich begint anzugehen/ ſo thu nur ein Lufftloch auff/ ſo es aber nicht recht angehen will/ ſo zeuch ein wenig die Inſtrument beym Heintzen/ ſo gehet die Hitz durch daſſelbige Spacium/ unter den Krug oder eingeſatzten Kolben darinn die Species ſtehen/ und faͤhet das Waſſer bald an beſſer zu gehen.
So es nun alſo angehet/ ſo kompt in die Fuͤrlagen ein Dunſt/ das ſeynd die groben Spiritus/ die laß durch das eingeſteckte Hoͤltzlein bey der Schnautzen deß Helms herauß gehen/ dann ſteck es wider fuͤr/ und verlutir daſſelbige auffs beſte als du kanſt/ damit keine Spiritus mehr herauß gehen koͤnnen/ und wann die Tropffen in die Fůrlege fallen/ zu fůnff und ſechs ſchlaͤg/ ſo gehet das Waſſer im Anfang von calcionirten Zeug recht.
Mit welcher Regierung/ zu und auffthun der Inſtrument/ du den Ofen allweg halten kanſt/ daß das Waſſer in ſolcher maſſen recht gehet:
Wann du aber den Zeug rohe ungecalcionirt einſetzeſt/ ſo muſtu im Anfang ſehr gemach thun/ daß die Tropffen auff fuͤnffzehen und ſechzehen Schlaͤge fallen/ es iſt aber ein verdrießlich und langſams brennen/ in dem doch nichts mehr Waſſer wird/ als von dem calcionirten Zeug/ derwegen er dann in allweg vorher calcionirt ſeyn ſoll.
Vnd wann von dem calcionirten eingeſatzten Zeug/ die Tropffen ein Stund oder zwo/ zu fuͤnff/ ſechs und ſieben Schlaͤgen gefallen ſeyn/ ſo magſtu die Inſtrument/ welche zwiſchen dem Heintzen und Nebenofen ſeynd/ ein wenig ſehrer auffziehen/ ſo gehet die Hitz zu dem Zeug ſtaͤrcker/ und fallen die Tropffen behaͤnder:
Gehen aber die Tropffen zu zwey uñ drey Schlaͤgen/ ſo gehet es zu heiß/ dann ſcheub bemelde Inſtrument wider fuͤr/ und mach das unter Lufftloch feſt zu/ ſo gehen ſie bald mehlicher/ dann im zu heiß gehen iſt zu beſorgen/ daß der Zeug moͤchte uͤberſteigen/ und alles entzwey ſtoſſen/ darvon dann ſchaden geſchicht:
Vnd wiewol der calcionirte Zeug nicht leichtlich ůberſteiget/ ſo kuͤnde es doch im angehen geſchehen/ ſonderlich wann der Krug mit dem Zeug uͤberfuͤllet waͤr.
Redierung deß Heintzen.
Die groben Spiritus.
Wanns zu heiß gehet.
Vnd wiſſe daß man die Tropffen nach den Schlaͤgen zu zehlen pfleget/ gleich als wann einer mit eim Hammer oder mit der Fauſt ſchlaͤgt/ oder einen Tact haͤlt: Nemlich ſo viel zwiſchen den Tropffen gemeine ſchlaͤg koͤnnen gethan werden/ ihr ſeynd gleich vier/ fůnff oder mehr/ die werden Schlaͤge genannt.
Derhalben regir das Feuer alſo fortan in gleicher Hitz/ biß das Waſſer faſt alles heruͤber komme/ Helm und Fuͤrlaͤge gar kirſchbraun werden:
Dann muſtu das Feuer mit auffthun der Inſtrument ſtercken/ weil die Spiritus durch deß Helms Schnautze oder Schnabel in die Fuͤrlaͤge heruͤber ins Waſſer gehen/ von welchem dann Helm und Fuͤrlaͤge/ wie geſagt/ alſo braun werden.
Dann ſo eile nicht gar zu hart mit dem herůber treiben/ biß zu letzt/ wann der Spiritus eine Stund/ ſechs oder mehr/ nach dem deß Zeugs viel iſt/ gangen ſeyd/ und die Fuͤrlag nicht mehr ſo gar ſehr braun iſt:
Dann thue die Windloͤcher mit H. bezeichnet auch auff/ und lege zu denſelbigen Loͤchern unter dem Krug oder Kolben klein geſpalten Holtz hinein/ und treib mit den Flammen und mit groſſer Gewalt die ůbrigen Spiritus heruͤber/ damit alle ſtaͤrck ins Waſſer komme/ Helm und Fuͤrlagen gar wider weiß werden/ auch der eingeſatzte Krug oder Kolben bey einer Stunden wol ergluͤe/ und der Todtenkopff/ das iſt/ das bleibende ſo im Krug oder Glaßkolben zu ruͤck bleibet/ keine ſchaͤrff mehr in ſich hab/ ſondern ergeſen duͤrr und braunroth wird.
Wie die ſchlaͤge zu zehlẽ ſeynd.
Die Spiritus zu treiben.
So das Scheidwaſſer alſo gebrannt iſt/ ſo laß den Heintzen auffgethan/ und gar kalt werden/ und ſchlag umb den Hals deß Helms/ da er verlutirt iſt/ ein naß Tuch/ deßgleichen auch bey der Schnautzen deß Helms uͤber die Fuͤrlag/ und durchweich den verlutirten harten Laͤimen wol/ damit er abgehet/ und du deß Helms Schnautze nicht zerbrichſt/ ſondern den Helm forthin mehr brauchen kanſt.
(Es ſoll aber die Fuͤrlag zum erſten abgenommen werden) dann geuß das gemachte Scheidwaſſer in einen Glaßkolben/ und verſtopff daſſelbig oben mit Wachs/ alſo haſtu gut Scheidwaſſer.
Die glaͤſern Helm und Fuͤrlagen abzunehmen.
Darneben woͤlleſt aber berichtet ſeyn/ wann du im Scheidwaſſer brennen biſt/ und die Koln im Heintzenthurn ſchier gar nider gehen woͤllen/ welches in zehen oder eilff Stunden kaum geſchicht/ ſo hebe die Stůrtze vom Thurn/ ſchuͤtt denſelbigen mit Kolen wider voll/ und decke ihn zu/ ſonſt wuͤrd dir das Feuer abgehen/ und alles erkalten/ wie dich ſolches die Gelegenheit ſelbſt lehren und erinnern wird.
Wie man eilend ein Scheidwaſſer brennen ſoll.
WAnn man in einer Eil ein Scheidwaſſer brennen will/ und kankeinen ſolchen Heintzen haben:
So ſoll ein Oefenlein etwann an einer Mauer/ drey Viertheil einer Elen in das gevier/ und zwo Elen hoch gemacht/ und darein ein eiſerner Roſt gelegt werden/ alſo/ daß unten ein Windloch bleib/ und an daſſelbige Oefenlein fuͤhre noch ein Oefenlein auff/ darein der Krug mit dem Zeug kan geſetzt werden/ laß ein Loch auß dem erſtgeſatzten Ofen in den Nebenofen/ lege auch ein Roſt darein/ wie du in dem vorigen/ der Heintz genannt/ gethan haſt/ und magſt an Statt deß Thaͤnen Inſtrument oben mit A bezeichnet/ einen glatten Tachziegel brauchen/ der thut gleich ſo viel: Oder wann du ſo viel Zeit an einen Ofen nicht wenden wilt/ ſo mach nur einen Ofen ins gevier/ der unten einen Roſt/ und darunter ein Windloch hab/ darein du den Krug oder Kolben mit dem Zeug ſetzen kanſt:
Nimb dann deß obgeſetzten Zeugs/ als vier Pfund Salpeter/ und vierthalb Pfund deß calcionirten Victrils/ reibs beydes gar klein/ und darunter ſechs Pfund klein geribnen ungeleſchten Kalch/ und ſetz es alles wol durcheinander gemengt ein/ ſchlag etwas weniger Waſſer fůr/ als oben gelehrt iſt:
ſo nun alle Ding wol verlutirt/ und treug worden ſeyn/ ſo mach Feuer darunter/ und laß das Waſſer ſtarck heruͤber gehen/ alſo daß allezeit Waſſer und Spiritus miteinander herůber kommen:
Darffſt dich/ weil der Zeug mit dem Kalch ůberſetzt wird/ keines ůberlauffen beſorgen:
Sterck dann von ſtund an das Feuer/ biß Waſſer und Spiritus heruͤber ſeynd/ zu letzt das der Zeug im Krug wol vergluͤe:
Durch dieſe Arbeit/ kanſt du in fůnff oder ſechs Stunden ein Scheidwaſſer abbrennen/ darzu du ſonſt vier und zwantzig Stunden haben muſt/ aber wenig Waſſer wirſtu bekommen/ welchs doch auch zum ſcheiden gar wol zubrauchen iſt.
Ins fuͤnff oder ſechs ſtunden ein Scheidwaſ ſer zu brennen.
Nota.
Der Kalch kombt deßwegen darzu/ daß er das Caput mortuum lucker mache/ damit es die Spiritus, deſto beſſer von ſich gebe/ 2. daß es nicht uͤber ſich ſteige.
Ein anderer und auch guter Satz/ zum Scheid- Waſſer brennen.
Untalcionirten Victril zu brau chen.
WAnn man den Victril uncalcionirt zum Scheidwaſſer brauchen will/ ſo ſoll man ihn an der Soñen laſſen treug werden/ biß er weiß wird/ deſſelbigen nimb vier Pfnnd/ und zwey Pfund Salpeter/ ſtoß es klein/ meng es durcheinander/ und ſetz den ein/ gleichwie mit dem vorigen Zeug/ geſchehẽ/ ſchlag kein ſuͤß Waſſer fůr/ dieſes gibt auch gut Scheidwaſſer/ allein du muſt im angehen/ wie oben gemeldt/ ſehr gemach thun/ damit der Zeug nicht uͤberſteigt.
Nimb zu ſolchem Scheidwaſſer brennen guten Vngariſchen oder Goßlariſchen Victril/ oder der auß einem Kieß geſotten/ und ſchoͤn und hoch von Farben/ und nicht deß Victrils/ darbey Alaun gemacht wird/ dann die bleichen alauniſchen Victril geben kein gut ſtarck Scheidwaſſer.
Es nehmen auch etliche ein Theil Kupfferwaſſer/ auch gebrannten Alaun unter ihren Satz/ welches dann einem jeden freyſtehet: Allein das wolle man berichtet ſeyn/ wann man viel Victril unter den Satz nimmet/ dieſelbigen Scheidwaſſer/ die davon kommen/ brauſen ſehr im Scheiden/ und geben viel brauner Spiritus/ thun auch nicht ſo viel im Scheiden/ als die andern Scheidwaſſer/ dann ſie halten im Scheiden nicht veſt an.
Ungeriſcheꝛ Goßlariſcher Victril/ oder der auß Kieß geſotten wird.
Deßgleichen nehmen einige zu ihrem Scheidwaſſer-Brennen/ vier Pfund Salpeter/ und vier Pfund Victril/ ob nun ein Satz beſſer ſey/ als der ander/ das wirſtu/ als ich und andere/ auß Erfahrung wol lernen.
Ein fuͤrtrefflich ſtarck Scheidwaſſer zu brennen.
NImb drey Pfund calcionirten Victril/ drey Pfund Salpeter/ ein Pfund gebrandten Bruxiſchen Alaun auß dem Niederland/ zwey Pfund gebrandten Kißling/ von dieſen Stuͤcken brenn ein Waſſer/ das erſte Waſſer laß gehen biß ſich der Helm beginnt zu faͤrben/ das thue weg/ lege die Fuͤrlag wieder fuͤr/ verlutire aber alles wol/ und laß das andere Waſſer heruͤber gehen/ wie ich oben gelehret habe/ zu letzt treib die Spiritus mit gar ſtarckem Feuer alle heruͤber/ diß Waſſer behalt in einem guten Gefaͤß/ und thu alsdann in einen andern beſchlagenen Glaßkolben/ ſechs Loth Salpeter/ vier Loth Victril/ zwey Loth gebrandten Kißling/ ein Loth Gruͤnſpan/ ein Loth geroͤſten Antimonium/ ein Loth gefeilt Eiſen/ ein halb Pfund Federweiß/ alles klein gepuͤlffert/ und geuß deß jetztgebrannten Waſſers ein wenig und aber ein wenig darauff/ dann es pfleget ſehr zu brauſen/ biß ſo lang es alles darein gegoſſen iſt/ machs veſt zu/ laß in einem Keller etliche Tag ſtehen/ und růttels alle Tag zwey mal/ darnach ſetze es ein/ und brenne es/ wie man ſonſt ein Scheidwaſſer brennet/ allein daß der Helm bald darauff komme/ und laß gehen weil es gehet (dann es faͤhet ſelbſt von eigener krafft ohne Feuer an zu gehen) alsdann gib ihm gar ein lind Feuer/ und zeuch es auff das lindeſte uͤber/ ſo lang biß das Waſſer alles herůber bracht iſt.
Dann ſtaͤrck das Feuer je laͤnger je baß/ biß ſeine Spiritus mit groſſer Hitz auch alle heruͤber kommen/ welches kaum in zweyen Tagen und Naͤchten geſchicht/ wie du zuvorn im Scheidwaſſer gethan haſt/ laß den Ofen erkalten/ und nimb das Scheidwaſſer ab/ reinige es von ſeinen Fecibus/ und verwahre es in einem guten Gefaͤß/ das wol haͤlt/ dann es iſt einuͤberauß ſtarck Waſſer/ und brauchs.
Von dieſem Waſſer will man ſagen/ daß damit etwas mehr am Gold im Schneiden erhalten ſoll werden/ als mit gemeinem Scheidwaſſer/ das wird dir die Erfahrung geben.
Fuͤr mein Perſon aber glaub ichs nicht/ und um einer ſolchen unbegruͤndten Hoffnung willen/ hab ichs nicht außmachen oder brennen wollen.
Einen Laͤim dẽ die Spiritus angreiffen.
Darbey wolleſt berichtet ſeyn/ daß du zu dieſem Waſſer ein groſſe Fůrlag braucheſt/ darin die Spiritus Raum haben koͤnnen:
Vnd wann du die Fůrlag abnehmen und wieder fuͤrlegen wilt/ ſo muſt du die Fugen mit einem Laͤimẽ/ der von zwey Theil Laͤimẽ und ein Theil ungeloͤſchtem Kalck gemacht/ und mit Leinoͤl angefeuchtet ſey/ verlutiren:
Solchen Laͤimen greiffen die Spiritus nit an/ den andern aber/ der ſonſt zum Verlutiren gebraucht wird/ den greiffen ſie an/ giſchtimmer/ und haͤlt dann nicht ſehr wol.
Ein Scheidwaſſer zu brennen/ das Gold/ Kupffer/ Eiſen/ Bley und Zinn/ auch Mercurium ſublimatum/ und Arſenicum ſolvirt/ welches Aqua Regis genant wird.
NImb ein gut Scheidwaſſer/ das allein von Salpeter und Victril gebrandt/ und mit Silber von feinen Fecibus gereiniget iſt/ und darinnen man nach aller Nothdurfft Silber ſolviren kan/ ein Pfund/ thue das in einen guten wolbeſchlagenen Glaß-Kolben/ und acht Loth gemein gefloſſen Saltz darzu/ welches Saltz im Flieſſen nicht ſoll vertrieben/ ſondern ſo bald es fleuſt/ herauß gegoſſen werden/ damit es bey ſeiner Krafft bleibe/ und allein die uͤbrige Feuchtigkeit darvon komme.
Vnd ſo bald nun das Saltz darein kombt/ ſo lege den beſchlagenen Glaß-Kolben/ mit ſampt dem Scheidwaſſer und Saltz nach der Seiten in einen Ofen/ darinnen man Scheidwaſſer zu brennen pfleget/ doch alſo/ daß du an den Kolben die Fůrlag/ oder den Recipientẽ legen kanſt/ und verlutirs wol/ ſo wird es bald von eigener Krafft anfahen zu gehen/ zeuch die Flegma mit lindem Feuer heruͤber/ und ſtaͤrck das Feuer je laͤnger je baß/ zu letzt treib die Spiritus/ wie im Scheidwaſſer-Brennen braͤuchlich iſt/ heruͤber/ Jedoch muſtu umbs Saltz willen/ viel laͤnger die Spiritus treiben:
So wirſt du befinden/ daß durch die Weiß per latus diſtillirt/ ein ſchoͤn Gelbs/ und kraͤfftiges Waſſer werden wird (weil die Spiritus nicht hoch ſteigen duͤrffen) als uͤber den Alembicum, allein es will guten Fleiß und Acht haben/ daß man ſehe/ daß das Waſſer nicht mit ůberſcheuſt.
Diß Aqua Regis wann es ſolcher geſtalt gebrannt wird/ kan mans alsbald brauchen/ und darff wetter von ſeinen Fecibus nicht gereiniget werden.
Gefloſſen Saltz.
Der Thurn deß Heintzen/ darein die Kohlen geſchuͤtt werden/ A.
Das Neben-Oefelein/ darein der Kolben gelegt wird/ B.
Wie der Kolben im Ofen ligen ſoll/ C. Sonderliche darzu gemachte glaͤſerne Helm/ D. Der Recipient/ E.
Per latus uͤberzuziehen.
Wie nun per latus diſtillirt werden ſoll/ das kanſtu auß vorhergehender Figur zu ſehen haben.
Scheidwaſſer in Retorten zu brennen/ und andere Vortheil.
DAs Scheidwaſſer in den Retorten zu brennen/ iſt kein alt Erfinden/ auch keine lange Arbeit/ ſondern ein kurtzer Weg/ ſo man anderſt Retorten haben kan/ die von einem Stůck gemacht ſeynd/ auch Scheidwaſſer und Oel halten:
Die beſchlage mit gutem beſtaͤndigem Laͤimen/ laß ſie wol trocken werden/ thue den Zeug oder Species, die calcionirt/ und mit ungeloͤſchtem Kalck vermenget ſeyn ſollen/ darein/ und leg die Retorte in einen darzu gemachten Ofen/ deß Abriß hernach folgen wird/ und eine Fuͤrlage mit fuͤrgeſchlagenem Waſſer fuͤr/ mach darnach in den Ofen ein Feuer/ und ſtaͤrcke das Feuer bald/ ſo ſteiget der Zeug (weil er mit ungeloͤchſchtem Kalck uͤberſetzt wird) nicht leichtlich uͤber/ laß Spiritus und Waſſer mit einander heruͤber gehen:
Zu letzt treibe die Spiritus mit Gewalt/ alſo daß auch die Retorte bey zwo Stunden und laͤnger/ hell erglůet/ in einer ſolchen Retort kanſtu das Scheidwaſſer in funff oder ſechs Stunden abbrennen/ es wird aber weniger Waſſer als durch den Alembic/ doch auch ſtarck und gut zu gebrauchen.
Der ungeloͤſchte Kalck verhuͤt das Vberſteigen.
Ob du zu dem Scheidwaſſer-Brennen/ kein groſſe Fuͤrlag/ wie offtmals kombt/ habenkanſt/ ſo nimb einen groſſen Waldenburgiſchen bauchichten Krug/ oder der von ſolcher Erden gemacht iſt/ daß er Scheidwaſſer haͤlt/ leg den an ſtatt eines Recipienten fůr/ und procedir wie jetzt gemelt iſt:
Solchen acht ich zu dem Scheidwaſſer in Retorten zu brennen fuͤr beſſer/ als eine glaͤſerne Fuͤrlag.
Wañ keine Fuͤrlag vorhanden iſt.
Wann du aber an ſtatt der glaͤſern Fůrlagen/ einen Krug an ein Helm fuͤrzulegen brauchen wilt/ ſo muſt du einen Halß haben von einem Glaßkolben/ den verlutir in den Krug hinein/ daß gleichwol der Halß bey einer foͤrdern Spann noch auß dem Krug reicht:
In denſelbigen Halß lege die Schnautze deß Helms/ und verlutirs oben auch wol/ damit kanſtu in deß Glaßkolbens Halß ſehen/ wie die Tropffen fallen/ und dein Feuer darnach regieren.
Etliche die Scheidwaſſer brennen/ laſſen von guter beſtaͤndiger Erden/ mit Fleiß groſſe braͤuchichte Kruͤg zu Fuͤrlagen machen/ alſo/ daß oben bey deß Kruges Halß/ auff beyden Seiten gevierdte Loͤcher darein geſchnitten ſeyn:
Alsdann fůgen ſie von gutem Venediſchen Glaß gevierte Glaͤſer/ die Krůg/ die verlutiren ſie/ mit einem duͤnnen Lutiment/ von Firniß und Menning gemacht/ und laſſens wol treug werden:
Wann ſie nun den Krug fůrlegen wollen/ ſo richten ſie die Schnautz deß Helms gleich fuͤr die Glaͤſer in Krug/ damit ſie die Tropffen wol fallen ſehen/ und das Feuer darnach regieren koͤnnen.
Diß erzehl ich darumb/ daß man ſehe/ daß den Sachen allenthalben wol zu helffen/ und ein Scheidwaſſer gebrannt kan werden/ ob man gleich keine glaͤſerne Fuͤrlaͤgen hat.
Erbene Fuͤrlaͤgen mit Glaß.
Die glaͤſerne Schnau tzeu an Helmen zu richten.
Darnach begibt ſichs auch offt/ daß die Helm nicht allwegen rechte Schnautzen haben/ entweder ſie ſeynd zu hoch oder zu nieder gerichtet/ die kanſtu alſo/ wie folget/ nach deinem Gefallen ſelbſt richten.
Mach ein Kohlfeuer auff einen Schirben/ halt erſtlich die Schnautze/ daß ſie nur erwarmbt/ und dann immer naͤher hinzu/ biß zu letzt/ ſo lege ſie gar in die gluͤende Kohlen/ ſo ergluͤet die Schnautze) die beuge in dem Feuer/ wie du ſie haben wilt.
Du muſt aber nicht jehlinge wieder auß dem Feuer thun/ ſonſt ſpringt ſie entzwey.
Auf dieſen Weg ſeynd die Schnautzen am Pellican auch zu beugen/ und anders zu richten.
An einen Heintzen etliche Nebenoͤfen zu ſetzen.
Oben habe ich gelehret/ wie die Oefen/ darinnen man Scheidwaſſer brennet/ gemacht und zugericht ſollen werden:
So ſichs nun zutruͤge/ daß man auf einmal gern mehr als zween Saͤtz einſetzen und außbrennen wolte/ ſoll zu ſolchem der Heintzenthurn etwas groͤſſer uñ weiter gemacht werden/ als zu den andern/ doch nicht umb viel/ und ſoll der Neben-Oefen drey oder vier ſetzen/ ſo koͤnnen dieſelbigen mit einem Feuer alle regiert werden:
Allein daß man die Inſtrument/ die man in andern Heintzen auff der Seiten auffzeucht/ in dieſem Heintzen uͤber ſich ziehen/ und an die gemauerte Naͤgel haͤngen ſolle/ wie diß alles folgende Figur anzeigen wird.
Ein ander langer Ofen
Vber diß kan man zu ſolchem vielen Brennen/ auch einen andern Ofen machen/ darinnen man die Laͤng nach einander/ bey vier oder mehr Saͤtz oder Kruͤg/ auff einmal einſetzen kan/ alſo daß der Ofen frey ſtehe/ und allwegen eine Fuͤrlag auff der einen Seiten/ und dargegen die andere auf der andern zu ligen komme/ umb deß willen/ damit nicht allein eine die ander nicht hindere/ ſondern/ auch am hindern Ort unter einem jeden Krug Holtz kan gelegt/ und die Spiritus ſtarck getrieben werden.
Der Heintzenthurn/ A.
Die Nebenoͤfen/ darein die Kruͤg mit dem Zeug geſetzt werden/ B.
Die alaͤſern Fuͤrlagen/ C.
Ein erdener Krug oder Recipient/ D. Der Ofen zur Retort/ E.
Der kleine Recipient/ welcher an die groſſe Fuͤrlaͤg gelegt wird/ darmit die Spiritus im Vberziehen Raum haben/ F.
Der lange Ofen/ G.
Der Nebenofen/ darinn die Spiritus im Scheidwaſſer getrieben werden/ H.
Auch ſoll ſolcher Ofen an dem unterſten Ort nur ein Loch/ darein das Feuer auff einem Roſt mit Holtz geſchuͤrt wird/ und dañ unter dem Roſt noch ein Windloch haben.
Daſſelb ſoll man nicht zeitlich auffthun/ ſondern erſt wann das Waſſer faſt heruͤber iſt/ auff daß man die Hitz ſtaͤrcken moͤge/ deßgleichen am obern Theil/ als am Haupt/ auch nur ein Windloch ſeyn/ damit das Feuer nach der Laͤng den Zug haben kan.
Wann man nun in einem ſolchen Ofen Scheidwaſſer brennen will/ ſoll man den Zeug zum erſten calcioniren und praͤparirn/ nachmals in die Kruͤg thun/ und den forderſten Krug/ ſo beym Feuer ſtehet/ mit Kalck verſetzen/ ſo darff man keine Sorg darbey haben/ daß der Zeug uͤberſteiget.
Nach ſolchem/ wann das Waſſer faſt heruͤber iſt/ ſoll man die Lufftloͤcher/ ſo allwegen hinden bey den Kruͤgen ſeyn ſollen/ auffthun/ und die Spiritus nach jedes Zeugs Nothdurft heruͤber treibẽ:
Hiemit haſtu auch gut Scheidwaſſer/ und kanſt deß viel auff einmal brennen.
Wie aber der Ofen zu dieſem formirt/ wird dir in der Figur der litera G. zeigen.
Starcke und ſchwache Scheid waſſer.
Damit ich aber wieder auff das Scheidwaſſer komme/ ſo muß ich diß auch berichten:
Daß etliche die Gedancken haben/ wann ſie gar ſtarck Scheidwaſſer haben/ ſo wollen ſie mit einer Marck deſſelben ſo weit im Scheiden reichen/ als ſonſt mit zwo Marck ſchwaches Scheidwaſſers:
Welches doch nicht ſeyn kan/ auß Vrſachen:
Ob wol das ſtarcke Scheidwaſſer gewaltig angreifft/ ſo kan es doch nicht mehr Silber in ſich nehmen/ als das Scheidwaſſer Naͤſſe hat.
Sage derowegen/ daß ein Scheidwaſſer/ ſo zimlicher Staͤrck/ und von gutem Zeug gemacht iſt/ nach ſeiner Acht mehr thut im Scheiden/ als ein gar ſtarck Waſſer/ dann das ſchwache Waſſer haͤlt laͤnger in der Arbeit an/ dargegen das gar ſtarcke Waſſer jehling verbrauſt/ und baͤlder ablaͤſt.
Wie man das gebrandte Scheidwaſſer von ſeinen Fecibus ſcheiden und reinigen ſoll.
WAnn das Scheidwaſſer nach vorgeſatzter Lehr gebrandt iſt/ ſo iſt es alſo rohe/ wie es vom Brand kombt/ zum Scheiden nicht zu gebrauchen/ ſondern man muß es zuvorn von ſeinen Fecibus reinigen und faͤllen/ damit es rein und klar werde/ das geſchicht alſo: Iſt deß gebrandten Scheidwaſſers zwey Pfund/ ſo geuß davon bey zwey Lothen in ein Koͤlblein/ und ſolvire darinnen ein halb Quintlein fein Silber/ und weil die Solutio noch warm iſt (ſo geuß die in das andere neue gebrandte Scheidwaſſer/ ſo wird es weiß und truͤb/ als eine Milch/ ſchwenck es deß Tages ein mal oder zwey umb/ und laß dann einen Tag und eine Nacht ſtehen/ ſo ſetzen ſich die Feces auff den Boden zu Grund wie ein Kalck:
So es nun gantz rein und klar worden/ ſo geuß es ab/ dann haſt du gereiniget oder gefaͤllet Scheidwaſſer/ zu dem Scheiden zugerichtet: Allein mercke/ daß die Scheidwaſſer/ die in einem eiſern Krug gebrandt werden/ nicht ſo viel Feces geben/ und nicht ſo unrein ſeynd als die Scheidwaſſer/ die in Glaß-Kolben gebrandt werden/ auß Vrſach/ daß der eiſerne Krug fuͤr ſich ſelbſt ein Metall iſt/ davon ſich das Scheidwaſſer zum Theil reiniget/ ſo gibt daſſelbige Scheidwaſſer auch dem Gold eine hoͤhere und ſchoͤnere Farb/ als das andere thut.
Die Feces halt ſauber zuſammen/ geuß die ab/ treug und traͤncke ſie in das Bley/ laß auff einer Capelln abgehen/ ſo findeſtu mehren theils deß Silbers darin/ das du zum faͤllen gebraucht haſt.
Die Feces zu gut zu machen.
Etliche haben den Brauch/ daß ſie die neu-gebrandten Scheidwaſſer mit Vngariſchen oder auch mit Boͤhmiſchen Pfennigen/ oder andern dergleichen Muͤntz faͤllen/ welches zum Scheiden gleich ſo viel iſt/ allein die Scheidwaſſer bleiben nicht ſo ſchoͤn hell und weiß/ ſondern weil Kupffer bey der Muͤntz iſt/ wird das Scheidwaſſer gruͤnlecht darvon.
Derhalben dienet diß Waſſer mit kuͤpfferiger Muͤntz gefaͤllet zur Goldprob gar nicht/ dann das Kupffer/ ſo im Waſſer iſt/ ſchlaͤgt ſich zum theil an den Gold-Kalck lieber dann das Silber/ und laͤſt ſich darnach nicht gar davon abſuͤſſen/ welches der Prob nachtheilig iſt: Iſt aber nach dem erſten faͤllen das Scheidwaſſer noch unrein/ ſo muſtu ſolches noch einmal faͤllen/ damit es gar rein werde/ alsdann brauchs zum Scheiden/ oder zur Gold-Prob/ nach deinem Gefallen.
Nota.
Das Scheidewaſſer/ wie es auß dem Recipienten vom Brandt kombt/ hat noch viel Feces bey ſich/ welche/ wann ſie nicht darvon kommen/ und man darmit Silber ſcheidet/ hernach ſich an das Silber haͤngen/ und nicht wieder darvon koͤnnen gebracht werden/ (dieſe Feces ſind nichts anders/ als ein Sal volatile, ſo mit dem Aquafort heruͤber ſteigen) derowegen ſo muß man das Aquafort erſt faͤllen/ ehe mans zum Scheiden gebraucht/ darmit es rein und klar werde; Dieſes Faͤllen geſchicht alſo:
℞. einen Gutturff/ thue darein 1. Pfund Aquafort/ wirff darein ein Quintlein fein Silber/ oder Silber-Kalck/ ſchweuck es wohl umb/ ſo ſolvirt das Aquafort das Silber/ wird truͤb und weiß wie Molcken/ und laͤſt ein Hauffen weiſſe Feces zu Boden fallen/ bind das Glaß zu/ ſtells ein paar Stunde auff gelinde Waͤrme auff den Ofen ſo faͤllt es ſich deſto beſſer/ und hat nichts zu bedeuten/ wann ſchon die Feces wiederumb in die Hoͤh ſteigen/ dann ſolches geſchicht von der Waͤrme/ und wann man das Glas hernach wiederumb in die Kaͤlte ſtellt/ ſo geben ſie ſich wieder zu Grund/ derowegen wann es ein paar Stunden auff der Warme geſtanden/ ſo ſtells an einen kalten Ort/ laß es eine Nacht ſtehen/ ſo faͤllt das Aquafort ſchoͤn/ und fetzen ſich die Feces auff den Grund/ wie ein Kalck/ deß folgenden Tags/ wann ſich nun alle Unreinigkeit zu Boden geſetzt/ ſo geuß das Aquafort von den Fecibus ab/ wanns klar iſt/ iſt es aber nicht klar/ ſo ſchuͤtt es alle mit einander in ein vierfach Filtrum, ſo bleiben die weiſſe Feces im Filtro, das Aquafort aber laufft klar durch/ darin iſt das Quintlein Silber/ darmit es gefaͤllt/ die Feces aber ſchuͤtte weg/ dann ſie zu nichts nuͤtze ſind.
Hierauß erſcheinet/ daß Agricola geirret/ in dem er in ſeinem Tractat.
de Sale Armoniaco pag. 825. ſchreibt/ man koͤnne das Silber/ damit das Aquafort gefaͤllt worden/ auch wiederumb erlangen/ wann man nemlich die Feces wohl außſuͤſſe/ und mit ſale alkali ſchmeltze/ ſintemahl das Silber im Faͤllen ſich nicht in die Feces, ſondern in das Aquafort begibt/ dann eben deßwegeu laͤſt das Aquafort die Feces fallen/ weil es an dem Silber zu arbeiten hat.
Alius Modus.
℞. 1. Quintlein fein Silber/ thue es in ein Scheid-Koͤlblein/ geuß Spiritum Nitri darauff/ daß es darin ſolvire/ dieſe Solution ſchuͤtte hernach in ein Pfund Aquafort/ verfahr darmit allerdings wie vor/ ſo faͤllt ſich das Aquafort noch beſſer.
Wie die ſchwachen Scheidwaſſer zu ſtaͤrcken ſeynd.
WAnn in dem Scheidwaſſer-Brennen verſehen wird/ (wie wol geſchehen kan/ als wann die Fugen nicht wol verlutirt geweſen ſeyn) daß die Waſſer zu ſchwach werden/ und im Scheiden das Silber nicht wol angreiffen.
Solche ſchwache Waſſer koͤnnen auff zween Weg geſtaͤrcket werden: Erſtlich/ ſetze einen neuen Zeug von Salpeter und calcionirten Victril wiederumb ein/ und ſchlag das ſchwache Scheidwaſſer in der Fuͤrlag fuͤr/ und brenne den Zeug auß:
Nach ſolchem treib die Spiritus wol heruͤber/ ſo ſtaͤrcket ſich das fuͤrgeſchlagene Scheidwaſſer/ daß es zum Scheiden wol und nothduͤrfftiglich zu gebrauchen iſt.
Der andere Weg geſchicht kuͤrtzer/ und alſo:
Setze das ſchwache Scheidwaſſer in einen abgebrochenen Glaß-Kolben/ der beſchlagen ſey/ uͤber ein Kohlnfeuer/ gib ihm ſo viel Hitz/ daß es anfaͤhet zu ſieden/ ſo ſeud ſich die Waͤſſerigkeit davon ab/ welches du offt (weil es noch im Sieden iſt/ ob das Waſſer ſtarck gnug worden ſey) probiren kanſt: Oder ſetze das ſchwache Scheidwaſſer in einen beſchlagenen Kolben/ in einen Heintzen oder in einen andern Ofen/ darin man Scheidwaſſer brennt/ und ein Helm darauff/ und zeuch die Flegma oder uͤbrige Waͤſſerigkeit darvon/ biß ſo lang der Helm beginnet braun zu werden:
So ſtaͤrcket ſich das ſchwache Scheidwaſſer auch/ und iſt zu brauchen.
Die abgezogene Flegma behalt/ dann wann du ein ander Scheidwaſſer brenneſt/ ſo kanſtu ſie wieder fuͤrſchlagen/ dieſer Fuͤrſchlag dañ viel beſſer als gemein Waſſer iſt.
Die Flegma abzuzieheu.
Wie man Gold und Silber im Scheidwaſſer von einander ſcheiden ſoll.
SO man von den goͤldigen Silbern das Gold im Scheidwaſſer ſcheiden will/ muͤſſen die Silber erſtlich auff einem Teſt rein gebrandt ſeyn/ und wann deß Silbers nicht gar viel iſt/ ſo geuß das gebrandte Silber in Zain/ und ſchlags auf einem Amboß duͤnne/ und ſchneids in kleine Blechlein/ die beuge um̃/ daß ſie hohl werden/ gluͤe ſie in einem Tiegel/ damit ſie das Scheidwaſſer deſto lieber angreifft: ſolche glůende Blechlein/ wann ſie kalt worden/ thue in einen beſchlagenen Halß- oder Scheidkolben/ und auf einmal ſolcher duͤnn geſchlagenen Blechlein/ ůber 5. oder auffs meiſt 6. Marck goldiſch Silber nicht/ umb der Gefahr deß Brechens willen/ ob du gleich deß Silbers viel haͤtteſt/ dann ſie nehmen im Kolben viel Raum ein: Geuß deß gereinigten und gefaͤllten Scheidwaſſers darauf/ daß es einẽ guten zwerchen Finger uͤber das Silber gehet/ alsbald faͤhet es an von eigner Krafft zu arbeiten/ ſetze den Schidkolben mit ſampt dem Silber auff einen warmen Sand/ der in einem thaͤenern groſſen Schirben von gutem Zeug gemacht/ auff einem Heintzen-Ofen ſtehen ſoll/ damit der Sand allwegen heiß bleibet.
Vnd wann das erſte Scheidwaſſer genug gearbeitet hat/ daß es nicht mehr angreifft/ ſo geuß das ſilberige Scheidwaſſer ab/ in einen andern beſchlagenen Kolben/ jedoch nicht zu heiß/ auff daß der Kolben nicht breche/ und geuß wiederumb ander gut ungebraucht und gefaͤllt Scheidwaſſer darauff/ ſetz es wieder in warmen Sand/ und laß zum andern mal arbeiten/ doch etwas ſtaͤrcker als in der erſt/ ſo lang/ biß ſolch ander auffgegoſſen Scheidwaſſer auch nichts mehr angreifft:
Dann geuß es rein ab/ zu dem erſten ſilberigen Scheidwaſſer/ und geuß zum dritten mal Scheidwaſſer darauff/ und ſetz wieder auff den heiſſen Sand/ laß zu letzt ſtarck und mit groſſen Blaſen arbeiten/ biß endlich das Silber alles vom Gold ſolvirt iſt/ welches von den dreyen Waſſern jetzt gemelt gar rein rauß kombt.
So man aber mehr zu ſcheiden haͤtte/ moͤchte man das letzte Waſſer/ auff ander Silber brauchen/ und zum erſten auffgieſſen/ dann es wůrde noch arbeiten und wol angreiffen/ damit am Scheidwaſſer etwas erſpahrt wird.
Es iſt auch zu wiſſen/ daß auff eine Marck duͤnn geſchlagen Silber zu ſcheiden anderthalbe Marck gut Scheidwaſſer gehoͤrt/ und auff ein Marck duͤnn gekůrnt Silber/ weil die Koͤrnlein etwas dicker auch ungleicher bleiben als im Schlagen/ zwo Marck:
Wann nun das Scheidwaſſer alles Silber vom Gold abgeſchieden und zu ſich genommen/ ſo geuß die ſilberigen Scheidwaſſer zuſammen in ein Kolben/ wie oben gemelt/ und auff das Gold oder Gold-Kalck/ der im Kolben geblieben/ rein ſiedend heiß Waſſer/ alſo daß es wol hoch uͤber das Gold gehe/ und ſetz es wieder uͤber/ laß es mit dem Gold-Kalck wol ſieden/ dann geuß es in ein ſonderlich Geſchirꝛ/ rein und ſauber ab/ damit dem Gold nichts mit weg gehe/ und geuß ein ander rein heiß Waſſer darauff/ laß darmit ſieden:
Diß thue ſo lang/ biß das Waſſer gar rein und klar vom Gold gehet/ und gar keine Schaͤrpffe in ihm hat:
So nimbt es das hinderſtellige Silber/ ſo das Scheidwaſſer noch bey dem Gold in der Naͤſſe gelaſſen/ zu ſich/ daß es rein wird/ das heiſt man abgeſuſt:
Daß du aber gewiß ſeyſt/ daß du das Silber rein abgeſuſt haſt/ das probir alſo:
Laß einen Tropffen in ein kuͤpffern rein Becken fallen/ wann es das nicht maͤhlt/ ſo iſt es rein abgeſuſt:
Solche ſuͤſſe Waſſer ſoll man folgend alle zuſammen gieſſen/ weil Silber darinnen iſt/ und zum Faͤllen brauchen/ darvon du hernach Bericht wirſt hoͤren.
Deu Gold- Kalck rein abſuſſen.
Wann der Gold-Kalck nach dieſer Lehr rein abgeſuſt iſt/ ſo halt die Hand oben fuͤr den Kolben/ und ſchuͤtte fein gemach das Gold oder den Gold-Kalck auß dem Kolben in eine glaͤſerne Abſußſchale/ mit ſampt den letztem ſuͤſſem Waſſer/ geuß wiederumb rein Suß-Waſſer in den Kolben/ halt die Hand wieder fuͤr/ und ſchwencke den Kolben umb/ daß alles hinderſtellige Gold mit ſampt dem Waſſer an die Hand flieſſe/ das laß fein gemach in die Abſußſchale zu dem andern Gold gehen.
Den Goldkalck außgluͤen.
Wann ſich der Gold-Kalck in der Abſußſchale aller geſetzt hat/ ſo ſeyhe das Waſſer auf das reineſte ab/ und thu den Gold-Kalck alſo feucht in einen reinen Schmeltz-Tiegel/ ſetze den zum Feuer/ und laß das Waſſer gemach verriechen oder einſieden/ dann ſetze den Tiegel waͤrmer/ zu letzt gar heiß/ daß ſich der Gold-Kalck rein außgluͤe/ ſo bekombt das Gold eine ſchoͤne Farb/ laß es kalt werden/ und wieg es/ dann ihm ſoll folgends im Zuſammengieſſen nichts mehr abgehen.
Wilt du den außgegluͤten Gold-Kalck zuſammen gieſſen/ ſo vermenge ihn mit eim wenig Borax/ und thu ihn in einen reinen neuen Tiegel/ beſtreich den zum erſten fein ſauber mit Kreiden/ und ſetze ihn in das Feuer/ wann der Tiegel ergluͤet/ ſo blaß ihm zu/ daß das Gold in Fluß komme.
Das magſtu auch alſo im Flußein wenig treiben:
Vnd ſo du es gieſſen wilt/ ſo wirff ein reines Pappirlein darauff/ das beſtrichen ſey mit Venediſcher Seiffen und Wachs/ und weil das Pappier noch auff dem Gold brennet/ ſogeuß es unter den Flammen herauß/ ſo gewinnet es keine Haut/ und geuſt ſich auch rein:
So du es aber in einen Inguß zu einem Zain gieſſen wilt/ ſo mach den Inguß warm/ und beſtreich ihn mit Wachs/ und loͤſche alsdann den gegoſſenen Zain in Vrin/ ſo wird das Gold ſchoͤn und weich.
Das Gold zu gieſſen.
So man aber viel zu ſcheiden hat/ es ſey an goldiſchen/ kuͤrnten/ oder verguͤldten Silbern/ und du wilſt es im Waſſer ſieden/ ſo muß es zum erſten auff einem Teſt rein gebrannt/ und das gebrandte fein Silber gekůrnt werden/ dann es wůrde den Scheider verhindern/ wann alles Silber/ ſonderlich in groſſer Menning ſolt geſchlagen werden.
Doch wer Zeit und Gelegenheit haͤtte/ der thaͤt beſſer/ daß er das Silber ſchluͤge/ oder ſchlagen lieſſe/ dann das Scheiden wird dardurch ehe/ und mit wenigerm Scheidwaſſer vollbracht/ wie oben gemelt iſt:
So aber die Zeit und Gelegenheit zum Schlagen nicht vorhanden/ ſo nimb das gebrandte gůldiſche Silber/ und ſetze es in einen Tiegel/ in einen Wind-Ofen/ und kuͤrne es uͤber einen Span/ oder Waltzen/ oder ſchwencke das Waſſer in einem Gefaͤß mit einem Stecken geſchwind vmb/ und geuß das Silber in den Schwall/ ſo kuͤrnt ſichs duͤnn vnd hol: Wanns gekuͤrnt iſt/ ſo treugs und gluͤs/ und thu es in den Scheid-Kolben/ geuß Scheidwaſſer darauf/ daß es zimlich wol daruͤber gehe/ und ſetze einen Alembic darauff.
Alsdann faͤhet es von eigener Krafft an zu gehen/ und wañ es nicht ſehr mehr brauſt/ ſo ſetze den Scheid-Kolben auff die Capqeln in den Sand/ auff den Heintzen-Ofen/ und laß den Alembic oder Helm fuͤr und fuͤr darauff ſtehen/ und was vor Waſſer ſich am Scheidwaſſer abzeucht/ das fahe beſonders/ das iſt wieder im Scheidwaſſer brennen/ fuͤrzuſchlagen/ und beſſer dann gemein Scheidwaſſer.
Regiere das Feuer im Heintzenofen/ mit Staͤrcken und Schwaͤchen/ wie es die Nothdurfft erfordert:
Dieſes gekoͤrnten Silbers ſetz auf einmal in einẽ Kolben neun oder zehen Marck Silbers ein.
Dann es nimbt nicht ſo viel Raum ein/ als das geſchlagen.
Doch/ wann deß guͤldiſchen Silbers die Menning zu ſcheiden waͤre/ koͤnte man der Heintzen mehr als einen zurichten/ damit der Kolben etliche auff einmal koͤnten auffgeſetzt werden.
Du ſolt aber darbey mercken/ daß man auff das Gekuͤrnt mehr als drey neue Scheidwaſſer gieſſen muß/ umb der dicken Koͤrnlein willen/ damit das Gold rein werde.
Das Silber zum ſcheiden kuͤrnen.
Der Heintzen-Thurn/ A.
Die Neben-Oefen/ darin die Capelln mit dem Sand ſtehen/ B.
Die Scheid-Kolben/ darauffem Heim ſtehet/ C.
Ein fuͤrgelegter Kolben/ D.
Wie das Scheidwaſſer vom Silber gezogen wird/ E.
Ein eiſerns Inſtrument/ mit dem die Glaß-Kolben abgenommen werden F.
Scheidwaſſer zum kuͤrnen.
Wann ein Scheid- Kolben. bricht.
Vnd ob es ſich zutruͤge/ daß ein Glaß-Kolben zerſpruͤnge/ und das ſilberige Scheidwaſſer in den Sand lieffe/ ſo iſt es darumb nicht gar verlohren/ dann man kan das Silber deß mehrern theils mit warmem Waſſer wieder auß dem Sand ſieden/ und was noch im Sand bleibet/ mit dem Gekraͤtz durch den Schmeltz-Ofen ſetzen/ und zu gut machen: Wiewol nicht leichtlich Schaden geſchehen kan/ wann man den faulen Heintzen braucht/ gute Scheid-Glaͤſer hat/ und fůrſichtig auch damit umbgehet.
Das Silber abſuſen.
Wann das Silber vom Gold rein geſchieden iſt/ ſo ſuß den Goldkalck wol auß/ treuge/ gluͤe/ und geuß ihn zuſam̃en/ wie offt gemeldet worden.
Vnd wiſſe/ wann du fleiſſig mit dem Scheiden und Abſuſen biſt umgangen/ ſo kom̃t das Gold auß dem Scheiden zu 23. Karaten und 10. oder 11. graͤn/ in gemein aber kom̃t es herauß/ zu 23. karaten/ uñ 7. auch 8. graͤn.
Deß ſcheidgoldes Halt.
Ferner hab auch Acht/ daß du das Scheidwaſſer auff dem Gold nicht zu hart verriechen laͤſſeſt/ wie offtmals auß Verſehung geſchicht/ damit ſich das Silber nicht wieder an den Goldkalck ſchlage/ welches hernach die andern Scheidwaſſer ſchwerlich wieder angreiffen:
So man auch das letzte Scheidwaſſer vom Gold abgeuſt/ ſoll man alsbald heiß Fließ-Waſſer darauff gieſſen/ ehe dann es kalt wird/ damit ſich das Silber nicht zuhart an das Gold lege/ und Cryſtallen ſchieſſen:
Vnd wiewol das heiß ſiedende Waſſer die Cryſtallen ſolvirt/ ſo iſts doch beſſer/ daß es nicht geſchicht/ ſondern zeitlich abgeſuſt werde.
Cryſtallen ſchieſſen.
Wann das Scheidgold ſilberig bleibet.
Deßgleichen ſo es verſehen wůrde/ daß das Gold zu weiß auß dem Scheiden kaͤme/ und nicht hohes Halts waͤre/ ſo mag man ſolches durch das Ciment/ wie folgend bericht wird/ rein machẽ.
Damit du aber die Arbeit deß Scheidens/ und wie die Oefen und Scheidkolben zu ſtehen pflegen/ vernehmen kanſt/ kanſtu in vorhergehender Figur abgeriſſen ſehen.
Nota.
Wie man ein Gold/ deßgleichen die guͤldene Muͤntz durchs Scheid-waſſer probiren ſoll.
Nemlich: Das Scheidwaſſer abzuſetzen und zu probiren/
ITem wiltu Scheidwaſſer zum probiren gebrauchen/ ſo ſiehe/ daß es von calcionirtem und gelaͤutertem Saltz gemacht ſey/ ſo du es nun bekommeſt/ ſo wiſſe/ daß es nicht rein iſt/ ſondern weiſſe fæces und Wildigkeit bey ſich hat/ darumb du ſolches mit feinem Silber muſt abſetzen und niederſchlagen/ damit du ihm die fæces und Wildigkeit ſo dir muͤglich benehmeſt; Thue ihm alſo/ iſt deß Waſſers ein Maß/ ſo nimb ½ Quintlein fein Silber/ das ſchlage duͤnn und gluͤhe es/ ſchneide es klein/ und mache Rollen darauß/ in einen Kolben gethan/ 2. Loht deß neuen Scheidwaſſers darauff gegoſſen/ und das Koͤlblein mit einem Papierlein zugeſtopffet/ und uͤber das Feuer gehalten/ ſo lange biß ſich das Silber gar ſolvirt und verzehret hat/ ſo ſetzet das Waſſer weiſſe fæces, ſo nimb nun das Maß Scheidwaſſer und thue es in einen geraumen Kolben/ und geuß das ſilberige Waſſer/ als die 2. Loht mit fæces und allem in den Kolben zu dem neuen Waſſer/ und putter es durcheinander/ alsdann ſetze es an eine ruhende Statt/ laß 24. Stund ſtehen/ ſo ſetzen ſich die fæces zu Grunde/ ſo es ſich nun geſetzet/ ſo nim 2. Loth von demſelbẽ Waſſer und wirff darein [Formel] Loths duͤnn geſchlagen und gegluͤhet fein Silber/ und ſovir es wie zuvorn/ ſetzt es aber noch mehr fæces, ſo geuß dieſelbe zwey Loht Silberwaſſer auch alſo warm in das andere Waſſer/ laß es aber 24. Stund ſtehen/ daß verſuche ſo offt es weiſſe fæces ſetzt/ wann es nun keine fæces mehr ſetzt/ ſo iſt es recht und genugſamb abgeſetzt/ und niedergeſchlagen.
Nun merck daß es noch eine kleine Wildigkeit bey ſich hat/ darumb muſtu es probiren/ was es vor eine Waſſer ſchwere bey ſich hat/ auch muſtu es probirn ob es bey dem Golde bleiben laͤſt/ daß du es bey dem Golde weiſt abzuziehen/ gleichwie ein Bley Korn von den Silber Proben/ ſolcher Abzug der Waſſer ſchweren/ wird genannt Remedium, ſo du nun ein ſolch Waſſer wilt probiren/ thue ihm alſo.
Nimb rein durchgegoſſen und cementirt Gold/ das gar keine Unreinigkeit bey ſich hat/ ſondern recht fein Gold iſt/ wiege deſſelbelben Golds 2. halbe Marck beſonders/ darnach wiege zu einer jeglichen Marck Goldes 1½ Marck fein Silber/ thue das darzu/ ſo haftu die Quart/ alſo das es zuſammen 2. Marck wird/ der Proben haſtu 2. gegeneinander/ ſo iſt die Quart auß 2. halben Marck Goldes gemacht; Nun thue ihm alſo/ nimb 2. abgeaͤndete Cappelln/ und ſetze ſie zugleich in den Qfen/ nnd laß dieſelben wieder erwaͤrmen/ als dann ſetz auff ein jegliche Cappelln/ 2. der kleinen Kngeln/ ſo es treibt ſetz zur gegen Prob darauff/ nnd laß es alſo abgehen/ alsdann nimb die 2. Probẽ/ ſchlage jegliche eines Fingers breit/ ſo duͤnn daß du es mit einem Finger magſt uͤbereinander wickeln und rollen/ gluͤhe ſie alsdann beyde/ laß von ihnen ſelbſt kalt werden/ darnach thue ſie in ein Scheidkoͤlblein/ geuß 2. Loth ſchwer Scheidwaſſer darauff/ laß alſo gemach uͤber ein Kohlfeuer ſolviren ½ Stunde/ darnach thue ihm warm/ daß es eine weil in groſſen Blaſen arbeitet/ ſo nun das Waſſer nicht mehr arbeiten will/ und die Rollen noch nicht ſchoͤn lichtbraun ſeynd/ ſo geuß das Waſſer darvon/ und geuß ein wenig neu Waſſer darauff/ laß es ein wenig arbeiten/ daß die Rollen ſchoͤn lichtbraun werden/ darnach geuß das Waſſer ab/ und gluͤhe die Rollen/ jedoch ſiehe zu/ daß die Rollen nicht zerbrechen/ alsdann zeug ſie gegeneinander auff/ ob ſie auch zugleich kommen/ ſo ſie nun gleich ſeyn/ lege ſie zuſammen/ in eine Schalen/ und zeug ſie nach dem Gewicht auff/ ſo findeſtu/ daß das ſchwerer iſt/ dañ du es zuvor eingewogen haſt/ und ſo viel das Gold ſchwerer iſt als zuvor/ daß iſt die Waſſer ſchwer/ ſolches muſtu/ ſo offt du in dem Waſſer probireſt vor ein Remedium abziehen/ gleich einem Bley Korn/ ſo du nun Scheidwaſſer uͤber ¼ Jahr behaͤlteſt/ ſo muſtu es wieder auff das neue probirn/ ſo du anderſt eine gewiſſe Probe haben wilſt/ denn das Waſſer wird je laͤnger je ſchwerer.
Erkaͤndtnuß deß Scheidwaſſers eine Verſuchung.
MAn nimbt 3. Marck fein Silber und ein Marck fein Gold/ laͤſt es miteinander abgehen/ ſchlaͤgt es duͤnn wie zur Gold Prob/ und thut ½ Marck in das Waſſer/ wird das Waſſer truͤb/ ſo muß man es mit Silber laͤutern/ zureiſſet dann das Waſſer die Prob/ ſo iſt es zu ſtarck/ ſo thut man ihm alſo/ man thut ein Loht ſchwer Scheidwaſſer in ein Koͤlblein/ und geuſt ein Quintlein ſchwer Suͤßwaſſer daran/ biß es die Rollen oder Prob nicht zerreiſſet und ſo fortan.
Vom Hinderhalt deß Waſſers.
MAn ſoll haben fein Gold darinnen kein Silber iſt/ deßgleichen fein Silber darinnen kein Gold iſt/ man wiege ein/ 2. Marck fein Gold/ jede Marck ſonderlich/ und auff jede Marck 3. Marck ſchwer fein Silber/ und gib ihnen 5. Marck ſchwer Bley/ laß das ziemlich abgehen/ die Proben zu Rollen gemacht/ daß mans kan mit den Fingern uͤbereinander wickeln/ doch das geſchlagene Silber zum letzten mahl gegluͤhet und nicht abgeloſchet/ die 2. Proben in ein Koͤlblein gethan/ darauff gegoſſen/ 2. Loht Scheidwaſſer/ erſtlich ſitſam laſſen ſolviren auff einem linden Kohl- Feuer/ faſt eine halbe Stund/ biß das Waſſer groſſe Blaſſen giebt/ und die Rollen ſchoͤn braun werden/ daß alſo die Prob ¾ Stunden gearbeitet hat/ das Waſſer rein abgoſſen/ und rein warm Waſſer darauff goſſen/ das zeucht die Spiritus von den Proben/ ſolches auffgieſſen und abſeigen muß dreymahl geſchehen/ darnach thut man die Proben ſaͤuberlich in ein Gold Schaͤlgeu laͤſt ſie ſitſam ergluͤen/ doch alſo daß die Proben gantz bleiben/ dann durch 2. gleiche Proben kan mehr erkant werden/ den durch eine Prob/ man wiege nur ein Korn gegen das andere/ kommen die gleich/ ſo ſeynd ſie recht/ und wiege darnach ein Korn mit Fleiß/ im Fall es wiegt 1. Marck 2. Gren 1. Marck und ein Gren/ da findet ſichs daß 2. oder 1. Gren mehr wiegt/ dann er hierein gewogen hat/ die 2. oder 1. Gren hat das Waſſer im Gold gelaſſen/ das heiſſet der Hinderhalt deß Scheidwaſſers/ iſt wohl zu mercken/ iſt auch zu wiſſen/ ſo das Scheidwaſſer behalten wuͤrde/ daß es je laͤnger je ſchwerer wird/ derhalben ſoll man das Scheidwaſſer mehr verſuchen/ ich habe befunden/ daß dergleichen Halt geweſen iſt 2. 3. auch wohl 4. Gren/ es ſey nur mit Stuͤcken/ Bluͤcken/ Plantzſchen oder gemuͤntzet Gold/ iſt alſo zu probiren.
Eine Verſuch Proba.
SO einer keine Gold-Nadel hat/ oder den Strich deß Golds ſonſt nicht wohl erkennet/ der mag nun alſo thun.
Von dem Golde ſo man probiren will/ wiegt man eine Marck ein/ darzu 3. Marck fein Silber/ laͤſt es zuſammen abgehen und auffſcheiden/ abſuͤſſen und außgluͤhen/ ſo findet man beylaͤufftig den Halt des Golds/ darnach man es quartiren kan.
Wie das Gold gantz hoch/ und auff daß allerhoͤchſte zu bringen/ allein in Aquafort, daß mans nicht durchs Antimonium gieſſen darff/ und wird ſo hoch als Vngeriſch Gold.
WEun du das Silber mit dem Aquafort, von dem Gold haſt abgegoſſen/ ſo geuß friſches Aquafort darauff/ welches gantz ſtarck iſt/ damit das Aquafort ein wenig uͤber den Gold Kalck gehet/ und ſetz es auff eine warme Aſchen/ ſo nimbt das Aquafort das uͤbrige Silber gantz und gar herauß/ und das Gold wird ſchoͤn braun/ dann geuß es ſauber ab/ damit nichts von dem Gold mit gehet/ wiltu es noch hoͤher haben/ ſo geuß noch einmal Aquafort daruͤber/ und thue ihm wie jetzt gemeldt/ und geuß es ſauber ab/ und ſuͤeß den Gold Kalck auß mit laulichten Waſſer/ 3. oder 4. mahl/ und geuß es fein ſachte ab/ daß das Gold nicht mit gehet/ alſo kanſtu dein Gold ſo hoch machen ohne Antimonium, daß man damit verguͤlden kan/ je oͤffter man Aquafort daruͤber geuſt/ und alſo procediret, wie oben gemeldt je hoͤher es wird/ und man kaus mit keiner Kunſt hoͤher bringen/ welches wohl zu mercken und in acht zu nehmen iſt.
Von Guͤldiſchen Silbern und Gekuͤrnten/ deßgleichen von Kupffer Ertzen oder worinn das ſey.
ES wollen etliche daß die Gold-Ertze eine beſondere Zubereitung haben muͤſſen/ oder man finde durch die gemeine Proben kein Gold darinnen; Ich laß es zwar in ſeinem Werth/ aber das iſt wahr/ daß das Gold das allerbeſtaͤndigſte Metall iſt und im Feuer nicht leucht wie die andern Metallen/ es gehet auch lieber ins Bley/ weder Silber noch Kupffer/ und bleibet am hoͤchſten im Antimonio, Aquafort und dann auff der Cappelln.
So man nun ein Ertz probiret oder ein Kupffer laͤſſet abgehen/ oder worauß das gemacht wird/ ſo plaͤttet man das Kupffer duͤnn/ gluͤhet das geplaͤttete Korn/ laͤſt ſichs in Scheidwaſſer ſolviren/ iſt Gold darinnen ſo findet ſichs/ denſelben Gold Kalck ſoll man abſuͤſſen/ und auff ergluͤhen/ und darnach wegen/ ſo findet man ſeinen Halt.
Wann nun ein Korn funden wird/ daß ſich nicht lieſſe ſolviren durchs Waſſer/ ſo iſt vermuhtlich/ es habe viel Gold in ſich/ dann ſoll man zweymahl ſo viel fein Silber darzu ſetzen/ und miteinander laſſen abgehen/ duͤnne quetzſchen/ ſolviren/ abſuͤſſen/ und linde außgluͤhen/ darnach wiegen ſo kan man ſeinen Halt anzeigen.
Wie man das Gold ſo vom Scheiden außkommt/ vollends vom Silber rein machen und erledigen ſoll.
SOlche goldiſche Silber/ wann die im Guß faſt auff die quart geſchieden/ muͤſſen erſtlichen auff dem Teſt rein gebrand werden/ dañ in duͤnnen zaͤhen gegoſſen/ und ſo duͤñe geſchlagen als man immer kan/ dann zu rolligen gemacht und wol gegluͤet werden/ hernach thut man ſolche:
Welches auff einmal zuſcheiden uͤber drey Marck nicht ſeyn darff/ iſt in einen groſſen geraumen Scheid Kolben/ geuß zum erſten mahl lindt Aquafort, ſo man es haben kan daruͤber/ daß es beylaͤufftig 1½ Finger breit uͤber das Silber gehet/ dann ſetze den Kolben auff einen Heintzen Ofen/ in durchgeroͤdete Aſchen/ welche in einem eiſerm Topff ſeyn ſolle/ mache ein gemachſam Kohlfeuer in den Ofen/ und ſtaͤrcke dann das Feuer in der dritten Stunde immer beſſer/ wenn es dann beginnet zu arbeiten/ und ¼ Stunde in groſſen Blaſen gangen/ ſo procedire damit wie oben berichtet/ letzlichen und zum drittenmahl/ gieß wiederumb ſo viel gut ſcharpff Aquafort daruͤber/ und ſetze den Kolben ein/ laß ſolviren/ wenn es denn ein ½ Stunde in groſſen Blaſen gearbeitet hat/ denn abgegoſſen/ und mit warmen ſuͤſſen Waſſer wiederum laſſen/ alsdann vor das dritte mahl abgeſpuͤlt/ wiederumb noch einmahl mit ſuͤß Waſſer, und dreymahl abgeſuͤſt/ damit die Bitterkeit vollends rein herauß kombt/ denn laſſe das Gold in eine reine Muffel gehen/ gluͤhe es in dẽ gluͤhe Ofen fein auß/ und ſchmeltze es in einem Tiegel/ welcher mit Kreiten ausgeſchmieret ſeyn ſoll mit Salaculi zuſammen.
Das Aquafort ſo zum drittenmahl im ſolviren gebrauchet/ kan man in ein Glaß allein gieſen/ und ſolches mit einer Probe verſuchen/ ob ſolches noch arbeiten wuͤrde/ den das letzte Waſſer/ ſo vom ſolviren koͤmbt iſt nicht ſo ſilberig/ wie die andern vorigen zwey Waſſer/ wenn ſolches noch vor gut befunden/ kan man ſolches wofern man mehr zu ſcheiden hat/ zum erſten mahl an Statt deß linden Aquafort auffgieſſen/ die andern vorigen 2. ſilbrigen Waſſer aber/ mag man faͤllen/ und das Silber darvon ſcheiden.
Wie man das Silber widerumb auß dem Scheidwaſſer bringen und faͤllen ſoll.
WAnn man das Silber durch das Scheidwaſſer vom Gold ſolvirt/ und das Scheidwaſſer ſolches in ſich gezogen hat/ und man will daſſelbig widerumb auß dem Scheidwaſſer bringen/ ſo geſchicht ſolches auff mancherley weg:
Die gemeine Art aber iſt dieſe/ welches faſt alle Goldſchmiedt/ wañ ſie ein wenig Silber ſcheiden/ im Brauch haben/ und am wenigſten Muͤhe nimbt/ nemlichen:
Nimb das Abguß Waſſer/ darmit du das Gold abgeſůſt haſt/ wie oben davon gemeldet/ und geuß es in ein kůpfferne Schale/ und in daſſelbige das ſilberige Scheidwaſſer/ allein daß du recht Zielmaß halteſt/ dann wann deß Abſůßwaſſers wenig/ und deß ſilberigen Scheidwaſſers zu viel iſt/ ſo beginnt es die Kupfferſchale zu ſehr anzugreiffen:
Dem vorzukommen/ ſo geuß in die Kupfferſchale zu dem Abſuß- Waſſer/ und dem eingegoſſenen Scheidwaſſer/ noch ein wenig warm gemein Fließwaſſer/ ſo thuts der Kupfferſchal nicht ſo viel:
Alsdann faͤllt das Silber in der Kupfferſchalen alsbald ſichtiglich nider/ daß laß ein Weil ſtehen/ und ſetz darnach die Kupfferſchale mit ſampt dem Waſſer und gefeltem Silber/ uͤber das Feuer/ laß ein wenig auffſieden/ ſo kompt das Silber deſto baß und dichter zuſammen.
Wann ſolches geſchehen/ ſo laß ſichs wider ſetzen/ und geuß das gefelte Waſſer/ welches dann gar ſchoͤn blau/ lauter und durchſichtig ſeyn wird/ von dem Silber ab/ thu den Silberkalck in eine Abſußſchale/ oder wo das viel mehr in einem Fell- Keſſel ſauber zuſammen/ geuß ein rein warms Waſſer darauff/ zu zwey oder drey mahln/ biß der Silberkalck rein abgeſůſt wird:
Vnd ſchaue/ daß du das Silber/ ſich allmahl wol ſetzen laͤſt/ und halts auffs fleiſſigſte zuſammen/ damit nichts davon komme.
Das abſuͤſſen deß Silberkalcks geſchicht darumb/ damit die ſchaͤrpff/ die das Scheidwaſſer darinnen gelaſſen/ heraus komme/ dann dieſelbige/ wann der Silberkalck geſchmeltzt wird/ verfůhrt etwas im Feuer/ wie hernach im uͤberziehen davon geſagt wird werden.
Blau gebrancht Scheidwaſſer.
Warumb der Silber kalck abgeſuͤſt wird.
Wann nun das Waſſer vom Silberkalck rein abgeſiegen/ ſo thue den in ein reine Kupfferſchale/ laß das Waſſer davon ſieden/ und abrauchen/ damit er gar drucken werde/ alsdann thue ihn in einen Schmeltz- Tiegel/ ſetz ihn ins Feuer in einen Windofen/ oder fůr den Balg nach dem es viel iſt/ und thue ihm nicht zu jehling heiß/ damit ob noch vom Scheidwaſſer Spiritus bey dem Silberkalck bliben waͤren/ daß die davon rauchen koͤnten/ ehe dann der Silberkalck floͤſſe/ und der Abgang am Silber deſto kleiner wůrde.
Welcher Abgang offtmals nicht gering/ und aller von den ſpiritibus herkompt/ dann wann man dieſelbigen alle im Scheiden im Scheidkolben behalten koͤnt/ wůrde dem Silber im Scheiden ein geringes abgehen.
Nach zuſammen ſchmeltzung deß Silbers im Tiegel/ magſt du es kuͤrnen oder in einen Zain gieſſen/ nach deinem gefallen:
Diß iſt der alte Gebrauch der Goldſchmiedt/ und gemeinen Goldſcheider/ das Silber auß dem Scheidwaſſer zu faͤllen.
Vnd diß Silber ſo widerumb ſolcher Geſtalt auß dem Scheidwaſſer gefaͤllet wird/ iſt darumb nicht Feinſilber/ ſondern es greifft das Kupffer an/ darinnen es gefaͤllet wird/ und je ſtaͤrcker du das Waſſer im faͤllen gelaſſen haſt/ je ſehrer es daſſelbige angreifft/ und ſich dann unter den Silberkalck faͤllt:
Darumb haͤlt gemeiniglich eine Marck deß gefaͤllten/ und alſo zuſammen gegoſſnen Silbers/ bey funffzehen Loth Feinſilber.
Die Spiritus verfuͤhren das Silber.
Der Halt deß gefaͤllten Silbers.
Das blaue Waſſer zu Nutz zu bringen.
Das abgegoſſene blaue gefaͤllte Waſſer/ iſt widerumb alſo zu Nutz zugebrauchen.
Wann du Scheidwaſſer brenneſt/ und den zugerichten Zeug in den Krug (darzu ein eiſerner am beſten iſt) gethan haſt/ ſo geuß von dieſem blauen Waſſer/ je auff zehen Pfund calcionirten Zeug 2. Pfund Waſſer.
So bald ſolches geſchehen/ ſo bald muſtu den Helm darauff ſetzen/ dann es faͤhet von Stund an von ſich ſelbſt ohne einiges Feuer anzugehen/ und lege die Fůrlag fuͤr (du darffſt aber darein kein Suͤßwaſſer fuͤrſchlagen) verlutir es allenthalben wol/ und laß die Flegma erſtlich daruͤber gehen/ dann ſtaͤrck das Feuer je laͤnger je baß/ biß ſo lang die Spiritus alle heruͤber ins Waſſer getrieben/ gleichwie in dem Scheidwaſſer brennen geſagt iſt.
Man moͤcht auch wol ſolch blau gebraucht Scheidwaſſer/ in einen groſſen abgeſchnittenen Glaßkolben thun/ der beſchlagen waͤr/ und uͤber einem Feuer die meiſten Flegma abſieden/ ſo wuͤrde es ein wenig ſtaͤrcker/ und dann dem Zeug im brennen zugieſſen.
Das Scheidwaſſer aber das darvon kompt/ wann das Blauwaſſer uͤber den calcionirten Zeug gegoſſen wird/ daſſelbige hat im faͤllen und niderſchlagen nicht ſo viel Feces, iſt auch nicht ſo unrein als ander gemein Scheidwaſſer/ das von anderm Zeug gebrannt wird/ auß Vrſach/ daß das blaue Waſſer vom niederſchlagen im Kupffer metalliſch worden/ und im Krug oder Kolben ſich gereinigt hat.
Darneben iſt zu wiſſen/ daß man auch in einem glaͤſernen und irrdenen Gefaͤß (ſo es gut iſt/ Scheidwaſſer und Oel haͤlt) das gebrauchte ſilberige Scheidwaſſer faͤlt/ und das Silber darinnen niderſchlagen kan:
Nemlichen man ſoll ſolch Scheidwaſſer/ mit ſambt dem Abſußwaſſer/ wie oben gehoͤrt/ untereinander in das glaͤſſern/ oder irꝛden Gefaͤß gieſſen/ und geklůte Kupfferblech kalt darein legen/ und das Gefaͤß ſetzen/ daß es warm ſtehet/ ſo faͤllet das Silber alſobald zu Grund:
doch iſt es in einem kuͤpffernen Gefaͤß beſſer zu faͤllen.
Es geſchehe nun das faͤllen in einem kuͤpffernen oder irrdin Gefaͤß/ ſo lege eiſerne Blech in die Faͤllung/ ſo kombt das Silber rein auß dem Waſſer/ wie ſolches die Erfahrung gibt.
Das Sil.
ber in einem irrdenen gefaͤß zu faͤllẽ.
Eiſerue Blech in die faͤllung zu legen.
Nota.
Silber Chriſtallen zu ſolviren und zufaͤllen.
WAnn du Silber Bleche in Aquafort oder Spiritu nitri ſolvirt haſt/ und die ſolution die zu Chriſtallen geſchoſſen iſt/ ſo ſchwenck die Chriſtallen im Koͤlblein loß/ ſchuͤtte ſie mit ſambt dem Aquafort oder Spiritu nitri darinn ſie angeſchoſſen ſind/ herauß in einẽ irdenen reinen Napff/ geuß darnach noch zweymal ſo viel Waſſer zu zweymahlen in das Koͤlblein darinn das Aquafort oder Spiritus nitri geweſen iſt/ ſchwenck es damit rein auß/ und geuß es auch in den Napff zum vorigen/ darnach leg ein Knpfferdlech daß ungefehr ſo dicke als ein Meſſerruͤcken iſt/ eines Fingers lang/ und 3. Finger breit ſey/ hinein in das Waſſer/ daß es auff den Boden zu ligen kombt/ ſetze daß eine Nacht an einen kalten Ort/ ſo wird der Spiritus nitri etwas vom Kupffer ſolviren/ in ſich ziehen/ blau werden/ und wird das Silber fallen laſſen/ welches wie ein weiſſer Kalck und Schaum wird zu Boden fallen/ wann es nun alſo ein Tag und Nacht geſtanden/ ſo geuß das blaue Waſſer ab/ geuß friſch Brunnenwaſſer eine Hand breit hoch darauff/ laß ein paar Stunde ſtehen/ daß es ſich ſetze/ und das Waſſer wieder blau werden/ diß Waſſer geuß wieder ab/ und friſches darauff/ und laß es wieder eine weile ſtehen/ diß auff und abgieſſen wiederhohl alſo offt/ diß das Waſſer nit mehr ſcharff ſchmeckt/ und das Silber wol abgeſuͤſt ſey.
Wañ nun der Silber Kalck wol abgeſuͤſt iſt; ſo laß daß uͤberige/ ſo noch von Kupffer Blechen dabey iſt/ fein rein herauß/ laß ihn auff der waͤrme trucknen/ ſo bekombſtu deinen Silber Kalck gantz rein ohne Kupffer/ und dieſer Modus iſt beſſer als wann man das Silber mit Saltz faͤllet/ dann das Saltz macht das Silber fluͤchtig/ alſo daß es hernach auff der Treibſcherbe viel hinweg gehet.
Wie man das Scheidwaſſer wiederumb vom Silber Abziehen ſoll/ daß das Scheidwaſſer ein andermal mehr zu gebrauchen iſt.
DIe andere Art damit man das Silber wiederumb auß dem Scheidwaſſer bringen/ und das Scheidwaſſer der maſſen abziehen kan/ daß es widerumb zum Scheiden ferner zugebrauchen iſt/ geſchicht durch ein ſonderliche Kunſt und Geſchicklichkeit/ und alſo:
Thue das ſilberreiche Scheidwaſſer in einen guten beſchlagnen Glaßkolben/ darinnen man Scheidwaſſer brennen kan/ ſetz ihn auch in derſelben Ofen einen/ die zum brennen gemacht/ alſo verkleibt ein (doch in einem Heintzen iſt es am beſten zu verrichten/ auch nicht ſo ſorglich als in einem andern gemeinen Ofen) las es treug werden/ alsdann geuß das ſilberig Scheidwaſſer durch einen langen glaͤſſernen Triechter/ warm und nicht kalt in den Kolben/ ſetz alsdann ein Helm darauff/ doch nicht faſt ſtarck verlutirt/ leg die Fuͤrlag fuͤr/ verlutir die Fugen ſolcher Geſtalt/ daß du den Helm wider abnehmen kanſt/ wie du hernach hoͤren wirſt.
So er alſo eingeſetzt iſt/ ſo magſtu den Heintzen anrichten/ Feuer und Kohln darein thun/ gib ihm durch die Inſtrument/ davon oben geſagt/ zum erſten gar ein lind Feuer/ und laß die Flegma zu neun und zehen Schlaͤgen heruͤber gehen/ wann aber das Waſſer oder die Flegma faſt heruͤber ſeynd/ ſo thu die Inſtrument am Heintzen alle zu/ heb den Helm wider ab/ und geuß mehr ſilberig Waſſer durch den langen Triechter warm in Kolben/ und hab Acht daß es auff die Seiten am Kolben nicht ſprůtze/ er moͤcht ſonſt davon brechen und Schaden geſchehen/ und ſetz den Helm widerumb auff/ leg die Fůrlag fůr/ doch nicht ſo ſehr ſtarck verlutirt/ wie zum erſten/ laß das Waſſer abermals ſittiglich heruͤber gehen:
Solcher maſſen folge zum andern und drittenmal mit dem ſilberigen Waſſer hinnach/ und wann du vermeinſt/ das Silber genug im Kolben iſt/ oder nicht mehr nachzufolgen haſt/ auch die Flegma heruͤber ſeynd/ ſo heb den Helm wider ab/ und wirff zu dem Silber oder Zeug in Kolben ein Stůcklein Vnßlicht/ einer halben Haſelnuß groß/ ſo ſteigt das Silber im Kolben nicht auff/ ſetz den Helm wider darauff/ leg auch die Fuͤrlag fůr/ alles wol und auffs beſte du kanſt/ verlutirt/ laß alsdann das Feuer widerumb an den Zeug gehen/ und ſtaͤrcke nach Gelegenheit das Feuer.
Zu letzt gib ihm ein ſtarck Feuer/ und treib die Spiritus erſtlich bey zwoͤlff Stunden zimlich ſehr/ jedoch im Anfang nicht gar zu hart: Nachmals aber ſtaͤrck es noch baß/ damit die Spiritus mit groſſer Gewalt heruͤber gehen/ daß auch der Kolben gantz hell erglůhe/ den laß in der Glut bey zwo Stunden ſtehen/ daß das Silber darinnen faſt ſchmeltzt/ ſo kommen die Spiritus alle heruͤber ins Waſſer/ und wird das Silber derſelben aller ledig.
Dann wo ſolches nicht geſchehe/ daß ſie rein vom Silber getrieben wuͤrden/ ſondern darbey bleiben/ thaͤten ſie demſelbigen im zuſammen gieſſen ſchaden/ und verfůhrten das/ der Geſtalt und alſo/ daß mans auch ſichtig an Kohlen ſicht/ daß es ſich Blats dick anlegt:
Darumb die jenigen ſo dieſer Sachen nicht wolbericht/ offtmals mit Gefahr und groſſem Abgang deß Silbers arbeiten muͤſſen.
Man mag auch das ſilberige Scheidwaſſer in dem beſchlagenen Glaßkolben/ auff den Heintzenofen tieff in Sand ſetzen/ und die Flegma wie jetzt berichtet/ gemach uͤberziehen/ dardurch geſehen kan werden/ wie es ſich im Kolben regiert/ und das Waſſer abnimbt/ im Nachfůllen beſſern Fleiß zu haben:
Letzlich ſollen die Spiritus heruͤber getrieben/ und das Silber im Kolben außgegluͤhet werden/ jedoch geſchicht das letzte ausgluͤhen voriger Meinung im faulen Heintzen beſſer.
Wann das Waſſer ſolcher Geſtalt uͤber gezogen iſt/ ſo laß alles kalt werden/ und nimb das Scheidwaſſer in der Fuͤrlag ab/ daſſelbige iſt alsdann zu ſcheiden widerumb zugebrauchen/ ſonderlich zur Goldprob ſehr gut/ und darff nicht mehr gereinigt werden.
Das Silber ſo in dem Glaßkolben blieben/ das nimb herauß/ ſetze es in einen Tiegel/ und geuß es zuſammen.
Es haben etliche Goldſcheider im uͤberziehen deß Waſſers auch den Brauch/ daß ſie zu dem ſilberigen Scheidwaſſer im Scheidkolben/ wann deſſelben ſechs Pfund iſt/ ein Pfund Scheidwaſſers Zeug von Salpeter und calcionirten Victril/ wie oben gemeldt zuſetzen/ und nicht ehe in Kolben thun/ es ſey dann daß das Waſſer faſt alles herůber iſt.
Vnd ſo nunmehr die Spiritus anfahen zu gehen/ verlutirn ſie alles wider gar fleiſſig/ und halten das Feuer/ wie ſich ſonſt im Scheidwaſſer brennen gebůrt/ daß die Spiritus zu letzt alle heruͤber kommen.
Vermeinen das Scheidwaſſer bekomme von dem zugeſaͤtzten Zeug widerumb eine Krafft und Staͤrck/ daß es darnach zum ſcheiden beſſer zugebrauchen ſey:
Nachmals treiben ſie das Silber mit dem Todtenkopff/ deß gleichwol wenig iſt/ in einem Tiegel/ und gieſſens zuſammen:
Ob nun dieſer Weg beſſer dann der vorige ſey/ wird einem jeden die Handarbeit ſelbſt zeigen.
Hiemit haſtu deß Silbers und Goldſcheidens im Scheidwaſſer/ rechten und guten Bericht/ und iſt gar ein ſehr fein ſcheiden/ ſonderlich wann man nach aller Nohtdurfft damit geruͤſtet iſt.
Aber ein andere Art im uͤberziehen.
Nota.
ES iſt wahr/ wann man die Solution auff neuen Zeug geuſt/ ſo ziehen die Spiritus auß dem Silber in den neuen Zeug/ und wird hernach das Aquafort ſtaͤrcker davon/ aber man verhandelt das Silber damit/ dann ob wol das Caput mortuum mit dem Silber fleuſt/ ſo faͤllt es doch nicht aller herauß/ ſondern es bleibt viel darinnen.
Item, wie man das Aquafort widerumb vom Silber abziehen ſoll/ daß das Aquafort noch einmal zu gebrauchen iſt.
WAnn man das Aquafort vom Silber will abziehen per ſe, ſo ſchmeltzen zu letzt die Salia mit dem Silber Kalck/ hencken ſich auff der Seiten an das Glaß/ und kan man ſie von dem Silber nicht weg bringen/ derowegen ſo muß man ein ander Mittel brauchen.
Wann man eine Marck Silber in Aquafort ſolvirt hat/ ſo muß man ohngefehr ¼ gekoͤrnt Bley in die Solution werffen/ und als dann daß Aquafort heruͤber diſtilliren/ ſo arbeitet das Aquafort mit dem Bley/ und laͤſt das Silber fahren/ von dem Bley gehen hernach die Spiritus Aquafortis auch gern weg/ und kan Solution lunæ vor ſich allein hier zu genommen werden/ und muß das Abſuͤß nicht darzu kommen/ man mag auch wol Unßlecht neben dem Bley in die Solution thun/ das hilfft auch wol/ doch allein hilfft es niche/ wie Ercker meint/ ſondern es muß gekoͤrnt Bley darzukommmen.
Das muß man aber wiſſen/ daß daß Bley unter dem Silber Kalck kommt und nicht rein/ derowegen ſo muß man den Kalck abſuͤſſen/ (od irgend noch ſchaͤrpffe darbey waͤr) und auff einer Cappelln abgehen laſſen/ ſo bekommt man fein Silber.
Einen Silber oder Gold Kalck zu reduciren.
WAnn du wilt einen Silber oder Gold Kalck reduciren/ ſo muſtu den Kalck erſtlich abſuͤſſen/ diß mach alſo/ thue den Kalck in ein Glaß/ geuß ſiedheiß Waſſer darauff/ alſo daß es wol hochuͤber den Kalck hergehe/ laß es auff der waͤrme auff dem Sande oder auff einem Ofen ſtehen/ biß ſich der Kalck wohl geſetzt hat/ geuß darnach das Waſſer ab/ alſo daß nichts vom Kalck mitgehe/ geuß darnach ander rein heiß Waſſer darauff/ diß thue ſo lang/ biß das Waſſer rein und klar vom Gold abgehet/ und keine ſchaͤrpffe mehr in ihm hat/ ſo haſtu den Kalck mit Waſſer genug abgeſuͤſt.
Auff daß du aber gewiß ſeyſt/ ob der Kalck genug abgeſuͤſt ſey/ kanſtu daſſelbe alſo probiren.
Laß einen Tropffen von dem letzten Abſuͤß Waſſer in ein kupffern rein Becken fallen/ wann es das nicht maͤhlt ſo iſts rein abgeſuͤſt/ diß Abſuͤſſen geſchicht darumb/ damit die ſchaͤrpffe die das Scheidwaſſer darinnen gelaſſen/ heraus komme/ dann dieſelbige wann der Kalck hernach geſchmeltzet wird/ etwas in Rauch ſonſt mit ſich vom Kalck hinweg fuͤhrt.
Weilen aber durch das Abſuͤſſen nicht alle ſchaͤrpffe vom Kalck hinweg gehet/ wie man daher ſehen kan/ weil ſolcher Kalck wann man ihn in das Feuer bringet noch zu rauchen pfleget/ welcher Rauch von nichts anders herkompt als vom Aquafort ſo noch bey dem Kalck geweſen/ ſo muß man zum zweyten den Kalck außgluͤhen/ diß mach alſo/ mach ein Kohlfeuer/ ſetze ein Schmeltz-Tiegel darinn der Kalck gethan ſey hinein/ daß die Kohlen fein gantz biß oben an darumb her liegen/ leg oben auch ein breite Kohle auff den Schmeltz-Tiegel/ dlaß darnach mit einem Handbalge ſo lange/ biß der Tiegel ¼ Stunde in der Glud alß alſo ſtehen/ wol eine gantze Nacht/ ſo verriechen allgemach davon die corroſiviſchen Spiritus/ ſo noch vom Aquafort beym Kalck geblieben ſind/ dann wann man auff dieſe Weiſe den Kalck nicht außgluͤhete und alſo allgemach das Aquafort daß darnach das außgluͤhen davon triebe und verrauchen lieſſe/ ſondern man wolte den Kalck unaußgegluͤhet zu reduciren vors Geblaͤſe bringen/ ſo wuͤrden durch die ſtarcke Hitze die noch uͤberbliebene Aquafortiſche Spiritus auff einmal gleichſam und haͤuffig vom Kalck verrauchen/ und alſo viel davon mit ſichim Rauch hinweg fuͤhren.
3. Wann der Kalck nun genug außgegluͤhet iſt/ ſo nimb denſelben vermeng ihn mit ein wenig Borras, oder wann der Gold Kalck will anfangen zu ſchmeltzen und zu flieſſen/ ſo wirff 3. oder 4. Stuͤcklein Borras in den Tiegel/ (dann der Borras bringt den Kalck zuſammen/ oder vereiniget ihn/ und macht alſo daß er deſto eher flieſſe/ thue ihn in einen reinen guten Schmeltz-Tiegel/ da ſich nichts einziehe/ ſetz ihn vor daß Geblaͤſe und blaſe zu/ ſo wird zu Anfangs der Tiegel erkluͤhen/ wie auch der Kalck darinn/ wann du nun bald darauff ſehen wirſt/ daß das Gold ſich gleich ſam an etlichen Orten unten im Tiegel erhebet/ oder wann ſich das Gold ſchweiſet/ und bald flieſſen will/ ſo wirff ein wenig guten gelaͤuterten trockenen Salpeter/ dann der naſſe Salpeter ſpruͤtzet gar zu ſehr umb ſich/ uñ mochte alſo dardurch etwas von Golde mit gehen/ ſo viel als man ohngefehr zwiſchen 3. Finger nehmen mag in den Tiegel auff das Gold/ ſo wird das Gold vom Salpeter anfangen zu brennen/ oder ſich zu entzuͤnden und vollends bald flieſſen/ und dieſelbe mit dem Salpeter auffwerffen/ kanſtu 2. oder 3. mahl thun/ wann nun das Gold alſo gantz in Fluß kommen und geſchmoltzen/ ſo kanſtu es im Fluß alſo noch ein weile treiben/ du muſt aber zuſehen/ daß keine Kohlen hinein fallen/ oder wann ſie irgend waͤren hinein gefallen/ ſo muſtu ſie herauß blaſen/ danñ ſie ſonſt den Fluß etwas hindern/ wann dich nun duͤnckt/ daß es lang genug im Fluß geſtanden/ welches du an der Feuerflammen ſieheſt/ wann dieſelbe gantz natuͤrlich und bleichgelbe iſt/ und nicht blau oder gantz gelb oder gruͤn iſt/ ſo iſts genug im Feuer geweſen.
Aber du muſt acht haben auff die Kohlen/ daß ſie recht ſeynd angangen/ dann wann man neue Kohlen darauff wirfft/ ſo veraͤndert ſich auch die Flamme/ ſo nimb den Tiegel mit einer Zangen auß dem Feuer/ ſetze ihn auff die Erde oder einen Stein/ und klopffe oben auff den Tiegel gar ſachte/ oder auff den Stein/ darauff der Tiegel ſtehet/ ſo wird ſich daß Gold unten im Tiegel ſetzen und zum Regulo werden/ und haſt alſo den Gold Kalck reducirt, wiltu aber das Gold zu einem Zahn haben/ ſo kanſtu es in einen Inguß gieſſen.
So du aber ſiheſt daß der Zahn gantz unrein waͤr/ oder noch etwas im Tiegel von Gold ſich angeſetzet hatte/ ſo kanſtu den Zahn wieder in den vorigen Tiegel thun/ und noch einmahl ſchmeltzen/ und wann es flieſſen will ſo wirff ein wenig Borras hinein/ darnach auch ein oder 2. mahl ein wenig gelaͤuterten Salpeter/ treib es in Fluß eine weile/ zuletzt ſo nimb den Tiegel vom Feuer/ und machs wiederumb endweder zu einem Regulo oder Zahn/ ſtoß darnach daß Gold mit einem Eiſen auß dem Tiegel herauß/ ehe es gantz kalt wird/ leſch es in hellem Waſſer ab/ ſo haſt du den Gold Kalck reducirt.
Wie man Gold und Silber im Guß voneinander ſcheiden ſoll.
GLeichwie das Silber und Goldſcheiden im Scheidwaſſer zu den reichen Goldhaltigen Silbern/ ein trefflich ſchoͤne Arbeit und ſcheiden iſt/ alſo iſt widerumb das ſcheiden im Guß auff die armẽ guͤldigen Silber/ da die Marck ein Pfenning oder anderthalb Pfenning/ biß auff 2. oder 3. Quintl. Gold haͤlt/ auch ein ſchoͤn und vortheilhafftig ſcheiden/ daruͤber ich kein beſſer weiß/ doch auff die reichen goldigen/ wie geſagt/ nicht zu gebrauchen.
Solch Gußſcheiden aber ſoll man alſo verſtehen/ weil das Gold in dem armhafftigen Goldiſchen Silber/ weit außgetheilt iſt/ daß man durch die Zuſaͤtze Gold im Guß ein wenig Silber/ und alſo in die enge bringen kan/ als wann deß goͤldiſchen Silbers dreiſſig Marck waͤre/ und eine Marck haͤlt ein Quintlein Gold/ ſo koͤnte man die dreiſſig Quintlein Gold die in den dreiſſig Marck Silber ſeynd/ in zwo Marck Silbers bringen/ und nachmals im Scheidwaſſer ſcheiden/ welches gar ein groſſer Vortheil iſt/ in dem/ daß man die dreiſſig Marck Silbers erſtlich nicht alleſampt fein brennen/ und dann im Scheidwaſſer ſcheiden darff.
Wie das ſcheiden im Guß zu ver ſtehen ſey.
So du nun ein goͤldiſch Silber haſt/ das arm am Gold iſt/ ſo ſetze das in einen Tiegel/ laß es flieſſen/ und kuͤrne es ins Waſſer/ und ob es gleich Werck-Silber und nicht fein waͤre/ ſo irret es doch nichts/ das kůrnt wieg/ pr obier es auff fein Silber/ und auff Gold/ wie viel es haͤlt/ damit du deine Rechnung halten/ daß dir am Gold und Silber nichts zu ruͤck bleibt/ und auch eigentlich wiſſen kanſt/ wie viel im ſcheiden der Abgang am Silber ſey.
Nach ſolchem Probirn und waͤgen feuchte das kuͤrnt wider an/ und nimb auff jede Marck Silbers/ vier Loth gelben klein geſtoßnen Schweffel/ thue das kuͤrnt alſo naß in einen verglaſſurten Topff/ und ſchůtt den Schweffel darauff/ mengs wol untereinander/ deck eine Stuͤrtz uͤber den Topff/ wol darauff verlutirt/ und mach ein lind Zirckelfeuer herumb/ daß der Schweffel an dem kuͤrnt zugehe:
So das geſchehen/ ſo laß den Topff kalt werden/ und ſchlage ihn entzwey/ ſo findeſtu das gekuͤrnt/ und den Schweffel gar ſchwartz zuſammen geſindert/ zuſchlags/ und gib acht darauff/ daß dir nichts darvon ſpringet.
Dann thu das kuͤrnt mit dem Schweffel alſo zugerichtet in einen guten Tiegel/ und oben Kupffer auff das kuͤrnt/ allwegen auff eine Marck Werck-Silber ein halb Loht Kupffer/ iſt es aber Brantſilber/ ſo nimb auff jede Marck 2 Loht kůrnt Kupffer/ und ſetze den Tiegel in einen Windofen/ der unten mit gutem beſtaͤndigem Laͤimen/ unter den eiſern Thralen vorn gegen dem Windloch ſchuͤſſig gemacht ſey/ damit wann ein Tiegel außlieffe/ das Plachmal und der Zeug auß dem Ofen/ in die Grub unter dem Windloch flieſſen kuͤnde/ ſo darff man es nit weitlaͤufftig zuſammen ſuchen/ und daß man auch die Thralen darauß nehmen und wieder darein legen koͤnne.
Solchen Tiegel decke nach dem Einſaͤtzen mit einer eiſern Stůrtzen geheb zu/ laß den Zeug wol flieſſen/ und wann er gefloſſen iſt/ ſo decke den Tiegel auff/ und růhr es mit einem eiſernen gluͤenden Hacken/ der eines Fingers dick ſeyn ſoll/ wol um/ und ſchlag das Silber mit gekuͤrntem Bley zum erſten nider/ das iſt/ daß du das gekůrnte Bley auff den Zeug in den Tiegel ſtreueſt/ davon ſetzt ſich das Gold mit etlichem wenigem Silber darinnen zu Grund/ das heiſt nidergeſchlagẽ/ wirff auch deß Fluß/ der hernach geſaͤtzt iſt/ darauff/ růhrs einmal mit dem eiſern Hacken wol umb/ deck den Tiegel mit der Stuͤrtzen wider zu/ und laß alſo ein weil im Fluß ſtehen/ dann decks wider auff/ und ſchlags wider nieder mit gekuͤrntem Bley/ und einem wenig gekuͤrntem Kupffer:
Diß thue zu dreyen mahlen/ und allwegen deß hernach geſaͤtzten Fluſſes darzu gebraucht:
Allein merck/ wann du zwantzig Marck Silber im Tiegel ſtehen haſt/ daß du von dem Fluß auff dreymal zum niderſchlagen/ uͤber zehen Loht/ und anderthalbe Marck kuͤrnt Bley/ und vier Loht Kupffer nicht braucheſt/ dann ſo du mehr braucheſt/ wuͤrde der Silber-Koͤnig zu groß werden.
Wann du nun zum dritten mal niedergeſchlagen haſt/ ſo laß den Tiegel mit ſampt dem Zeug/ noch eine gute weil in gutem Fluß ſtehen: darnach ſo hebe ihn auß dem Feuer/ und laß ihn kalt werden/ dann ſchlag ihn auff/ ſo findeſt du von zwantzig Marck Silbers unten am Boden einen Silberkoͤnig/ beylaͤufftig ſechs Marck ſchwer/ oder etwas weniger/ in denen ſoll das Gold ſeyn/ ſo viel in zwantzig Marck Silber geweſen iſt.
Wanns Plachmal Gold haͤlt.
Nach Verrichtung deß erſten Guß/ ſo probir das Plachmal erſtlich auff Silber/ und dann das Silber auff Gold/ befindeſtu daß das Plachmal noch Gold haͤlt/ ſo ſetze es wieder in einen neuen Tiegel/ und laß es flieſſen/ brauch deinen Niderſchlag mit dem gekuͤrnten Bley/ und einem wenigen Kupffer/ gleich wie zuvorn/ aber ſo viel nicht/ es ſey dann/ daß das Plachmal reich am Gold waͤre/ dann brauchet man deß kuͤrnten Bleyes/ und deß Kupffers viel/ ſo wird der Silberkoͤnig deſto groͤſſer/ und kompt das Gold auch fleiſſiger zuſammen.
Sonderlich hab in acht/ wann viel Gold im Silber iſt/ daß du deß Niderſchlags erſtlich deſto mehr braucheſt/ damit du das Gold alles niderſchlaͤgſt/ und wann du das Gold alles in den zweyen Koͤnigen haſt/ und befindeſt daß ſie noch zu arm am Gold waͤren/ das iſt/ wo du nicht in denſelbigen den vierdten/ oder zum wenigſten den fuͤnfften Theil Gold haſt/ dardurch das Gold im ſcheiden nicht gantz moͤcht bleiben/ ſo magſtu die Koͤnig wider einſetzen/ kuͤrnen/ und wider mit dem Schweffel zurichten/ wie du zum erſten mal mit dem kuͤrnt gethan haſt/ und daſſelbige geſinderte kuͤrnt wider in einen neuen Tiegel ſetzen/ ſetz auch ein wenig Kupffer darauff/ und bedecke es mit dem Fluß/ und ein Deckel oben darauff/ und ſetz es alſo zugedeckt wider ins Feuer in Windoffen/ laß wol flieſſen/ ſchlag es wider mit dem kuͤrntẽ Bley nieder/ brauch zu allen und ein jeden Niderſchlag/ den hernachgeſaͤtzten Fluß/ růhre es mit dem eiſern Hacken wol umb:
Vnd damit du nicht den Silber- Koͤnig zu groß macheſt/ und nicht viel vergebens im Scheidwaſſer ſcheiden darffſt/ kanſtu ihm fein mit dem Niderſchlag (ob der Koͤnig groß oder klein werden ſoll) helffen/ wie auch oben davon gemeldet iſt.
Solcher Geſtalt handel auch ferner mit dem bleibenden Plachmal/ wann daſſelbige noch reich am Gold iſt:
Dann durch fleiſſigs Probiren/ kan man allezeit innen werden/ ob das Gold alles in dem Koͤnig/ oder ob noch was in dem Plachmal blieben ſey/ ſich deſto beſſer darnach hab zurichten.
Wann die Koͤnig am Gold ſeyn.
Nota.
Dieſes Probireus und andern Niederſchlagens/ kan man leicht uͤberhaben ſeyn/ wann man nemlich doppelt ſo viel Niederſchlag nimbt als Ercker/ denn ſo kombt das Gold deſto reiner herauß und hindert nicht/ wann ſchon der Silber-Koͤnig etwann umb ein paar Marck groͤſſer wird.
Wann du nun in dem Tiegel mit dem Niderſchlagen und umrůhren alle Sachen verrichtet/ und den Tiegel heraußgehoben haſt/ ſo magſtu den Zeug auß dem Tiegel in einen eiſernen Moͤrſchel gieſſen/ ſo mit Vnßlicht oder mit duͤnnem Laͤimen beſtrichen/ und ein wenig warm gemacht ſey/ welches ich dann gar gut halte/ dann in ſolchem eingieſſen kompt der Koͤnig rein zuſammen.
Vnd ſo bald der Zeug auß dem Tiegel gegoſſen/ ſo ſetz den Tiegel wider alsbald in den Windoffen/ ſonderlich wann der Tiegel gut/ und dem zu vertrauen iſt/ und ſtoß den Zeug auß dem Moͤrſchel/ ſchlag den Koͤnig vom Plachmal ab/ und ſetze das Plachmal von Stund an in Tiegel hinnach/ laß flieſſen (wie es dann gar gern fleuſt) und ſchlag es wider nider/ und halts in aller Geſtalt darmit/ wie davon erſtlich Bericht geſchehen:
Dann geuß es wider in den Moͤrſchel/ und laß kalt werden.
Zuletzt wann das Gold alles in die Silberkoͤnige nider geſchlagen/ ſo nimb dieſelbigen Koͤnige/ und brenne die auff einem Teſt rein/ und kuͤrne darnach dieſelbigen/ entweder in dem ſchwebenden Waſſer/ wie oben gemeldt/ duͤnn/ oder in einen Zain gegoſſen/ und duͤnn geſchlagen/ folgends im Scheidwaſſer/ wie ich zuvorn gelehrt hab/ geſchieden.
Nota.
Man beſtreicht den Moͤrſchel mit duͤnnem naſſem Laͤimen/ und laͤſt ihn hernach trocken werzen/ ſo haͤnget ſich die Materia/ ſo da hinein gegoſſen wird/ nicht an.
Zu dieſem Scheiden gehoͤren gute beſtaͤndige Tiegel/ in welche du auff einmal/ bey funfftzig Marck Silber oder mehr/ zu ſcheiden einſetzen kanſt: Wiewol ich geſehen/ daß ein Goldſcheider in Sachſen in einem ſolchen Tiegel bey hundert Marck Branntſilber mit dem Schweffel alſo zugerichtet/ eingeſaͤtzt und nidergeſchlagen hat.
Dieweil es aber ſorglich/ ſo viel auff einmal einzuſetzen/ achte ich fuͤr beſſer/ ſonderlich/ wann man den Tiegeln nicht wol trauen darff/ daß man in einen Tiegel nicht mehr als funfftzig Marck einſetzt:
Es waͤre dann deß ſcheidens ſo viel vorhanden/ ſo koͤnten der Windoͤfen etliche gemacht/ und der Tiegel mehr eingeſetzt werden.
Wieviel auff einmal ſoll eingeſaͤtzt werden.
Darmit man aber deß Niderſchlags neben voriger Anleitung guten Bericht habe/ ſo wiſſe/ daß es mit demſelbigen eine ſolche Gelegenheit hat.
Wann viel goldig Silber obgehoͤrter Meinung mit dem Schweffel zugerichtet in einen Tiegel geſaͤtzt/ und das Gold mit dem Bley/ Kupffer und Fluß nidergeſchlagen iſt/ ſo ſchlaͤgt ſich das Gold von oben ab/ nieder/ alsdañ kanſt du mit einem kleinen gluͤenden Schoͤpfftiegel/ etliche Plachmal/ doch nicht gar auff die Helfft auß dem Tiegelſchoͤpffen/ darnach wider den Tiegel zu dencken/ und aber niderſchlagen/ und letzlich den Zeug/ wie ich zuvor berichtet habe/ in einen eiſernen Moͤrſchel gieſſen.
Durch dieſen weg achte ich/ ſolt das Plachmal auff einmal vom Gold gewißlich rein werden.
Wie das Gold auff eiumal koͤnne nidergeſchlagen werden.
Ferner kan ich zum Bericht nicht ungemeldet laſſen/ daß man auff die armen goldigen Silber/ deren eine Marck nur ein Heller oder Pfenning Gold halten/ dieſe Art im Guß zu ſcheiden brauchen koͤnne.
Erſtlich/ daß man das Goldiſche gekuͤrnt/ mit dem Schweffel zugerichtet/ wie oben gelehrt iſt/ in einen Tiegel bey funfftzig Marck einſetze/ und wol flieſſen laſſe/ alsdann ſolches mit gekuͤrtem Bley/ und mit eim wenigem Kupffer niderſchlage/ und wann der Niderſchlag recht verrichtet/ das Plachmal mit allem Zeug/ das iſt/ mit ſambt dem nidergeſchlagenem Silber- Koͤnig und dem Gold/ in einen andern heiß gemachten Tiegel/ und wider auß demſelbigen in den erſten gieſſe/ und alsdann erſt in ein eiſern Inſtrument laͤnglich wie ein Muͤlterlein formirt/ ſo mit Laͤimen geſchlemmt und wol treug worden/ alſo/ daß es in die breit flieſſen/ und ſich der Silberkoͤnig mit dem Gold/ doch breit und gar duͤnn/ ſetzen koͤnne/ ſo wird ſich befinden/ daß ſich in ſolchem umbgieſſen/ daß Gold alles auff einmal in den Silberkoͤnig begibt/ und man das Plachmal nicht noch einmal einſetzen darff/ ſondern auff einmal rein und ledig machen kan.
Solches iſt nun wol ein vernuͤnfftiger Weg (wiewol ichs nie gebraucht habe) weil ſich der Silberkoͤnig mit dem Plachmal/ ſo offt durchgeuſt/ und letzlich unter dem Plachmal außbreitet/ damit das Silber das Gold deſto baß erreichen und annehmen kan.
Zu ſolchem umbgieſſen muß man ein ſonderlich darzu gemachtes eiſernes Inſtrument haben/ welchs man mit zweyen Handhaben auff und zuthun koͤnne/ daſſelbige mit dicken naßgemachten Handſchuchen in die Haͤnde gefaſſet/ und außgieſſen koͤnne/ ſonſt wůrde es zu heiß in Haͤnden ſeyn.
Dieſem mag ein jeder ſelbſt ferner nachdencken/ ich achte aber gleichwol/ das Außgieſſen auß dem Tiegel/ wie nechſt gemeldt/ fuͤr bequemer und beſſer.
Nota.
MErcke/ droben hab ich gedacht/ daß man entweder das Silber mit Schwefel erſt cementiren kan/ und darnach niederſchlagen/ oder aber daß man es nicht erſt mit Schwefel cementire/ ſondern alſo bald den Schwefel unter den Nieder ſchlag miſche/ aber der erſte Weg iſt der beſte/ denn auff den letzten Weg/ da brennt der Schwefel gar zu bald davon weg/ und kan alſo das Silber nicht ſo wol durch arbeiten/ als wann man es damit cementirt.
Wie man Gold und Silber im Guß voneinander ſcheiden ſoll.
WAnn man reiche Goldhaltige Silber hat/ ſo kan man das Gold vom Silber durchs Scheidwaſſer ſcheiden/ wann man aber arme goldige Silber hat/ da ungefehr in der Marck nur ein Quintlein Gold waͤr/ ſo muß man das Gold vom Silber im Guß ſcheiden/ und nicht im Scheidwaſſer/ dann weil deß Goldes in dem arm haltigen guͤldiſchẽ Silber weit ausgetheilet iſt/ ſo wuͤrde man viel Scheidwaſſer haben muͤſſen/ wenn man alle daſſelbe darin ſolviren wolte/ derowegen ſo hat man das ſcheiden im Guß erfunden/ dadurch das Gold in die enge gebracht wird/ und dann hernach leichtlich vom Silber kan geſchieden werden/ und iſt dieſes ein groſſes Vortheil/ dann man darff alſo das arme guͤldiſche Silber nicht alleſampt fein brennen (im Abtreiben auff dem Teſt) und hernach ſcheiden/ dann es kombt hernach doch wieder der Niederſchlag darzu/ und wird unfein.
Nun der Proceß iſt alſo/ wann du ungefehr 100. Marck verguͤldet Silber oder ein ander armes guͤldiſches Silber haſt/ ſo muſt du daſſelbe erſt probiren/ wieviel Gold und Silber es halte/ damit du deine Rechnung habeſt/ daß dir am Gold und Silber nichts zu ruck bleibe/ und auch eigendlich wiſſen koͤnneſt/ wie viel im Scheiden der Abgang aͤm Silber ſey.
Diß Probiren mach alſo:
Thue deine 100. Marck armes goldiſches Silber in einen groſſen Tiegel/ laß ſie flieſſen in einem groſſen Wind-Ofen/ wie man derſelben in den Muͤntzen hat/ damit es alles wol untereinander ſchmeltze/ wann nun alles wohl gefloſſen/ ſo kuͤrne es durch einen naſſen Beſem ins Waſſer/ und hindert nichts/ ob es ſchon Werck-Silber (id eſt, ſo die Goldſchmiede verarbeiten) und nicht fein iſt/ nimb darnach ein Loth weniger oder mehr/ von dem gekuͤrnten Silber/ treib es auff der Capelln ab/ damit es fein werde/ ſo ſiheſtu/ wie viel es fein Silber und Gold haͤlt/ diß feins Korn ſcheide hernach/ den Gold-Kalck ſuͤß ab/ und reducirs/ ſo ſiheſt du auch wie viel Silber es haͤlt/ und iſt alſo die Prob verrichtet; Wann du nun alſo die Prob gemacht haſt/ ſo nimb das Gekoͤrnte/ feuchte es ein/ da haͤnget ſich der Schwefel daran/ und kombt fein durch das gantze Silber her/ da ſonſt das Silber/ wann es nicht angefeuchtet wuͤrde/ alle unten auff den Bode fielen/ und der Schwefel auffſitzen bliebe.
Nimb auff jede Marck Silber 4. Loth klein geſtoſſenen Schwefel/ thue das gekoͤrnte Silber alſo naß in einen verglaſurten Topff/ und ſchuͤtte den Schwefel darauff/ mengs wol untereinander/ deck den Topff zu/ verlutir ihn wol/ und mach ein gelindes Circkel-Feuer darumb/ daß nur der Schwefel zergehe/ derowegen damit du diß wahren kanſt/ ſo muſtu ein klein Loͤchlem oben im Deckel laſſen/ und ein leinen Stoͤpfflein darauff machen/ welches du deins Gefallens abnehmen kanſt/ und wann der Topff nun eine weile geſtanden/ ſo nimb das lemen Stopfflein einmahl ab/ und ſo du ſiheſt/ daß ein Rauch her auß giebet/ ſo nimb den Topff auß dem Feuer/ laß ihn kalt werden/ ſchlag ihn entzwey/ ſo findeſtu/ daß das gekoͤrnte Silber und der Schwefel gar ſchwartz zuſammen geſindert/ und wird das Silber deßwegen mit dem Schwefel alſo eimentirt/ weil der Schwefel ſich in das Silber haͤngt/ daſſelbe bruͤchig macht/ und etwas calcionirt/ daß dann das Gold deſto leichter herauß faͤllt/ und ſich niederſchlagen laͤſt/ darnach zerſchlag das zuſammen gefinderte Silber und Schwefel/ (doch gib Achtung darauff/ daß dir nichts darvon ſpringe/ dann litteſtu Schaden) thue es in einen guten Tiegel/ und oben gekoͤrnt oder ungekoͤrnt Kupffer darauff (das Kupffer ſchlaͤgt das Gold nieder) und zwar auff ein Marck Werck-Silber ½ Loth Kupffer (dann zu dem Werck- Silber darff man ſo viel Kupffer nicht/ ſintemahl ohne das noch darbey iſt) iſt es aber Brand- Silber/ ſo nimb auff jede Marck 2. Loth Kupffer/ und ſetze den Tiegel in einen Wind-Ofen/ der unten mit gutem beſtaͤndigem Laͤimen unter den eiſern Draten vorne gegen dem Wind-Loch ſchuͤſſig gemacht ſey/ damit wann ein Tiegel außlieffe/ daß das Silber und der Zeug auß dem Ofen in die Grub unter dem Windloch flieſſen kunte/ ſo darff man es nicht weitlaͤufftig zuſammen ſuchen/ und daß man auch die Draten darauß nehmen/ und wieder darein legen konne; Solchen Tiegel decke nach dem Einſetzen mit einem eiſern und irdenen Deckel zu/ laß den Zeug wohl flieſſen/ und wann er gefloſſen iſt/ ſo deck den Tiegel auff/ und ruͤhr es mit einem eiſern gluͤenden Hacken wohl umb/ und ſchlag das Silber mit gekoͤrntem Bley und Hammerſchlag nieder (das Bley kombt deßwegen darzu/ weil es zu Boden faͤllt/ und das Gold und Silber in ſich nimbt/ und iſt alſo ein Corpus deß Silbers und Golds/ daher wann man kein Bley zuſetzte/ ſo maͤchte der Schwefel das gautze Silber zum Blechmahl/ ſetzt man aber zu viel Bley zu/ ſo nimbt es alle das Silber in ſich/ und wird alſo das Gold nicht in die Eng gebracht.
Der Hammerſchlag kombt deßwegen darzu/ auff daß ſich der Schwefel darvon verzebre/ und unterdeſſen das Silber und Gold fallen laſſe) das iſt/ daß du das gekorute Bley auff den Zeug in den Tiegel ſtreueſt/ davon ſetzt ſich das Gold mit etlichem wenigen Silber darinnen zu Grund/ das heiſt nieder geſchlagen/ wirff auch deß Fluſſes/ der hernach geſetzt iſt/ darauff/ ruͤhr einmahl mit dem eiſern Hacken wohl/ und deck den Tiegel wieder zu/ und laß alſo eine Weil im Fluß ſtehen/ dann decks wieder auff/ und ſchlag wieder mit gekoͤrntem Kupffer und Eiſen-Feil/ diß thu zu dreymahlen/ und deß Fluſſes darzu gebraucht/ und machs ferner wie Ercker lehret; Aber das ſoltu wiſſen/ daß Ercker der Zuſchlaͤge zu wenig nimbt/ und alſo das Blechmahls zu viel macht/ da dann gemeiniglich vom Gold noch etwas in bleibt/ derowegen iſt beſſer/ daß man den Schwefel/ Bley und Kupffer noch einmahl ſo viel nimbt/ als er geſetzt hat/ ſo iſt man geſtchert/ daß das Blachmahl kein Gold mehr in ſich hat/ und darff es hernach nicht noch einmal niederſchlagen/ und hindert nicht/ wann ſchon der Silber-Koͤnig etwas groͤſſer iſt als ſonſten.
Merck/ etliche machen auf 20. Marck auch 1. Loth oder 1½ Eiſen Feil zum Niederſchlagen/ darnach ſo cementire ſie auch/ das Silber nicht mit Schwefel/ und werffe auch nicht auf dreymahl/ wie Ercker thut/ den Niederſchlag in den Tiegel/ ſondern ſie mit dem Schwefel und dem Niederſchlag alles unter einander/ und werffe es auff einmahl/ doch einzelich auff/ decke den Tiegel zu/ und laß es dañ eine gute Weil im Fluß ſtehe.
Ein Anders.
ERſtlich auff die Marck Silber/ ſo da haͤlt von einem biß in 5. Loth genommen 2. Loth Schwefel/ von 5. biß in 10. Loth haltend 2½ Loth Schwefel/ von 10. biß in 13. Loth haltend/ 3. Loth Schwefel/ von 13. biß in 15 Loth haltend 3½.
Loth Schwefel/ und von 15. biß in 16. Loth haltend/ 4. Loth Schwefel; Den Schwefel alsdann genommen/ klein geſtoſſen/ und das Gekuͤrnt angefeucht mit Waſſer/ alsdann wohl in den Schwefel geruͤhrt/ auff daß der Schwefel wohl angekuͤrnt hangen bleibe/ alsdann in einen unglaſurten Topff gethan/ welcher drey Fuͤß hat/ und wol verlutirt mit einer Stuͤrtzen/ den Topff in ein Circkel-Feuer geſetzt/ doch daß der Schwefel/ ſo bey dem Kuͤrnt iſt/ nicht brenne/ ſo er nun alſo eine Stunde geſtanden/ mag man ihm alsdann ſtaͤrcker Feuer geben/ letztlich auch die Kohlen gar an den Topff hinan ruͤcken/ daß er inwendig wohl außbrennet/ doch ſiehe daß der Schwefel die Stuͤrtzen nicht oben vom Topffe ſtoſſe/ laß dann fein mit dem Feuer außgehen/ und erkalten; Nimb alsdann daſſelbe Kuͤrnt auß dem Topff/ thue es in einen Tiegel/ und nimb zu einer Marck Kuͤrnt/ ſo das Roth haͤlt/ ein Loth Kupffer/ oder zu einer Marck/ ſo es fein Silber iſt/ 4. Loth Kupffer; zu 12. Loth/ oder die drunter ſeyn/ darffſtu es nicht nehmen/ dann ſie haben vorhin Kupffers gnug bey ihnen/ ſetz aldann den halben Theil Kupffer erſtlich ein/ auff das Kuͤrnte/ ehe du den Tiegel verlutireſt/ als wann es fein Silber waͤre/ muſtu 2. Loth auff das Kuͤrnt ſetzen/ den anderthalben Theil behalt zu dem Nachſetzen/ ſetz alsdann den Tiegel mit dem Kuͤrnt in einen Wind Ofen/ ſo du nun meineſt/ daß es gefloſſen ſey/ ſo mache die Stuͤrtzen auff/ und nimb einen eiſern Drat/ ruͤhre es wohl/ ſetze alsdann ein wenig Fluß hinein/ und ſetze den dritten Theil Kupffers/ ſo du herauß behalten/ hernach mit ein wenig Fluß/ decke es wieder zu/ uͤber ein kleine Weil ſetze aber einen dritten Theil Kupffers mit ein wenig Fluß hernach/ und alſo fortan/ wann es nun alles hinein iſt/ laͤſt man es ein Were/ doch nicht ſo gar lange/ alſo im Fluß/ alsdann herauß gehoben/ nnd wohl laſſen erkalten/ man mag es auch wohl noch einmahl oder zwey ruͤhren/ wann man das Kupffer will hernach ſetzen/ wird man nun alſo im Auffſchlag deß Tiegels einen Koͤnig finden ungefehr von 9. Marck 3. Marck finden/ dieſen Regulum nimb/ und kuͤrne ihn wieder/ thue darmit wie oben gelehret/ biß du das Gold in die Quart bringeſt/ alsdann ſcheide es im Scheidwaſſer/ ſo aber noch was vom Gold auſſen bleibet/ ſo ſetze das Plechmahl wieder ein/ wann es wol gefloſſen/ ſchlage den Koͤnig mit Kupffer alſo nieder/ iſt nun ein Loth Gold auſſen/ ſo ſchlage einen Koͤnig mit 1½ Loth Kupffer nieder/ wird alſo der Regulus, den ſchlag nieder/ 4. Loth groß/ nemlich drey Loth fein Silber/ und ein Loth Goldes/ hat alſo das Gold auch eine Quartirung/ das thue nun zum andern/ und ſcheide es miteinander/ und gehe darmit umb/ wie vorgelehrt/ wie man ſoll Gold und Silber im Waſſer ſcheiden/ das Plachmahl reducire auff dem Treibe Hert/ und nimb zu 1. Centner Plachmahl 12. Centner Bley/ allda bekommeſt du dein Silber auch wieder.
Ein anders/ ſo auch gerecht erfunden.
NImb 1. Theil Schwefel/ 2. Theil gefloſſen Saltz/ menge es wohl durch einander/ nimb darnach zu einer guldiſchen Marck 4. Loth deß Pulvers/ mach ſtratum ſuper ſtratum in einen Tiegel/ laß flieſſen/ ſetze darnach auff eine Marck 2. Loth Bley hernacher zum Niederſchlagen/ heb alsdann den Tiegel auß dem Feuer/ laß es allemahl von ihm ſelbſt erkalten/ ſchlag den Tiegel auff/ ſo haſt du dein Gold im Koͤnige; Iſt der Regulus zu groß/ kuͤrne ihn wieder/ biß du ihn zum Rheiniſchen Gold bringeſt/ alsdann man es cementiren und durchgieſſen ſolle/ ſo dir aber etwas am Gold auſſen blieben waͤre/ ſetze das Plachmahl wieder ein/ laß wol flieſſen/ ſo es wohl gefloſſen iſt/ ſtecke duͤnn Eiſen hinein/ ſo hebet es an zu freſſen/ laß dz Eiſen freſſen/ biß nim̃er kan/ alsdann hebe es herauß/ und laß kalt werden/ ſchlag den Tiegel auff/ ſo findeſtu einen Koͤnig darin/ haſtu dein Gold/ das magſtu mit dem andern Golde cementiren und durchgieſſen; NB.
So ich nehme 2. Theil Schwefel/ und ein Theil Saltz/ ich glaube es waͤre beſſer/ und ſo ich an ſtatt deß Bleyes nehme/ wie das vorige Niederſchlagen/ Kupffer/ auch hernach zum Faͤllen/ iſt zu verſuchen.
Wie das Plechmahl ſoll zu gut gemacht werden.
DAs uͤbrige Silber/ ſo im Niederſchlagen nicht in die Silber-Koͤnig kommet/ das iſt in dem Plachmal/ das kanſtu nachfolgender Geſtalt wiederum zu gut machen/ und darvon bringen.
Allein wiſſe/ wañ man zum Niederſchlag viel Kupffer und wenig Bley braucht/ ſo wird das Plachmal reich am Kupffer/ derhalben ſolches wiederumb zu gut zu machen viel Bleyes haben will:
Wann du aber viel kuͤrnet Bley und wenig Kupffer darzu nimbſt/ wie ich in meinem obgeſagten Bericht gelehrt hab/ ſo wird das Plachmal reich am Bley/ und arm am Kupffer/ und ſchlaͤget ſich gleichwol das Gold ſolcher geſtalt nach/ nieder im Silber-Koͤnig/ welches im zu gut machen deß Plachmals einem fuͤrtraͤglich iſt/ und man leidet auch am Silber keinen groſſen Abgang.
So thue ihm nun alſo:
Wann das Plachmal dreyſſig Marck waͤre/ das du zu gut wilt machen/ ſo richt einen gar flachen Teſt zu von guter geſchlembter Aſchen/ wie ich im erſten-Buch der Silber-Arbeit gelehret habe/ ſetze den fuͤr ein Geblaͤß/ das nicht zu ſtarck ſey/ laß ihn erſtlich erwarmen/ und thu dann fuͤnffzehen Pfund rein Bley darauff/ blaß ihm mehlich zu/ und ſo es anfaͤhet zu treiben/ ſo leg immer ein Stůcklein nach dem andern von dem Plachmal darein/ ſo nimbt das Bley daſſelbige bald zu ſich/ und verblaͤſt ſich der Schwefel auff dem ſchwachen Teſt/ uñ graͤbt das Plachmal auch nicht ſo ſehr in Teſt ein/ weil es arm am Kupffer iſt: Waͤre aber deß Bleys nicht genug/ ſo kanſtu deß mehr hinnach ſetzen/ biß ſo lang du alles Plachmal eingetraͤnckt haſt/ das treib auff dem Teſt rein ab/ ſo wirſtu befinden/ daß dem Silber im Scheiden nicht viel ůber 1. Quintlein abgangen.
Nota.
Wann des Plachmahls 30. Marck waͤre/ ſo lege es alſo unzerſtoſſen in einen flachen Scherben/ ſetz ihn in ein gut Koblfeuer/ daß die Kohlen auch oben uͤber der Schirben ligen/ laß es gluͤend werden/ und hernach noch ¼ Stunde oder laͤnger ſtehen/ ſo verroͤſtet der Schwefel/ ſo noch darbey iſt/ zimlich/ wiewohl nicht gantz darvon/ darnach ſo nimb den Schirben auß dem Feuer/ laß das Plachmahl kalt werden/ thu darnach 5. oder 6. ℔. Bley (man darff nicht 15. ℔. Bley nehmen/ dann man ſo viel Bley nicht mehr bedarff/ weil der Schwefel davon meiſtes theils verroͤſtet iſt) in einen Tiegel/ ſetz ihn in einen Windofen/ deck ihn mit einem Deckel und Kohlen zu/ und laß das Feuer allgemach angehen/ wann das Feuer wohl angangen iſt/ ſo nimb den Deckel vom Tiegel ab/ und wañ das Bley anfaͤngt zu treiben/ ſo wirff im̃er ein Stuͤcklein nach dem andern von dem Blachmahl darein/ ſo nimbt das Bley das Silber in ſich/ und verraucht der Schwefel/ ſo noch dabey iſt/ vollends davon/ laß es in ſolchem Tiegel nun treiben ſo lange/ biß es nicht rothe Blumen oder Flecken/ ſo es im Anfang gibt/ und nur Schwefelblumen ſeynd/ ſondern biß es weiſſe helle Blumen gibt/ alsdann ſo iſt es rein angeſotten/ und iſt der Schwefel alle darvon verraucht; Waͤre aber das Bley nit genug/ alſo daß du das Blachmal nit alle hinein traͤncken koͤnteſt/ ſo ſetz mehr Bley hernach/ wann du es alſo ins Bley gebracht haſt/ ſo treib es alsdann auff einem Teſt ab/ ſo bekombſt du das Silber gantz fein auß dem Blachmahl.
Und diß iſt der rechte Proceß das Blachmahl ins Groſſe zu gut zu machen/ und hat Ercker darin geirꝛt/ daß er das Blachmal nicht erſt roͤſtet/ und mit Bley anſeudt/ damit der Schwefel davon komme/ dann wann man es auff den Teſt alſobald bringt/ ſo fuͤhrt der Schwefel/ ſo noch darbey iſt/ uͤber die Helffte mit ſich in den Teſt.
Haſtu aber wenig Blachmahl/ ſo gluͤe es erſt wol auß auff einer Triebſchirben/ darnach ſetz etwas Bley auff deine Treibſchirbe/ und ſo es treibt/ ſo ſetz immer ein Stuͤcklein Blachmahl nach dem andern darein/ und ſo du ſiheſt/ daß das Bley das Blachmahl nicht alle kan in ſich nebmen/ ſo ſetze mehr Bley hernach/ biß es gnug iſt/ und ſeud es hernach rein an/ biß es ſich gantz mit Schlacken uͤberzogen hat/ alsdann ſo nimbs auß dem Feuer/ geuß es auß in ein Gruͤblein oder andere Treibſchirben mit Unſchlitt beſchmiret/ laß es kalt werden/ ſchlag die Schlacken ab/ und treibs auf der Capelln ab.
Man mag auch das Plachmal alles wiederumb in einen Tiegel ſetzen/ und in einem Windofen flieſſen laſſen/ und wann es gar wol gefloſſen iſt/ das Silber mit gefeiltem Eiſen oder Hammerſchlag/ und mit gekuͤrntem Bley darin mederſchlagen/ wol umruͤhren/ und mit gefeiltem Eiſen folgen ſo lang/ biß das Plachmal den eiſernen Ruͤhrhacken im Ruͤhren nicht mehr angreifft/ dann auß dem Feuer heben/ und wol kalt werden laſſen.
In ſolchem Niederſchlagen mit dem Eiſen/ verliert der Schweffel ſeine Krafft/ und laͤſt das Silber fallen/ daß alſo mit dieſem Niederſchlagen deß mehrern theils deß Silbers im Tiegel ſich niederſetzt/ welches darnach ſampt dem uͤbrigen Plachmal/ leichtlich zu gut zu machen/ ſonderlich weil es Bleyreich iſt.
Ein andere Art.
Nota.
Man kan auch das Blach mahl alſo zu gut machen/ daß man es in einen Tiegel thut/ und in einem Wind-Ofen wol flieſſen laͤſt/ und das Silber hernach mit Eiſen Feil und Bley (deß Eiſen Feils muß 1. Theil und 4. Theil Bley genommen werden) darin niederſchlaͤgt/ wohl umbruͤhrt/ und mit dem Niederſchlagen ſo lang gefolget/ biß das Blachmahl den Ruͤhrhacken nicht mehr im Ruͤhren augreifft/ und hernach den Tiegel auß dem Feuer hebt/ und kalt laͤſt werden; Aber die vorige Art/ das Blachmahl zu gut zu machen/ iſt beſſer/ dann das Silber kombt reiner herauß/ als auff dieſe Art.
Vnd weil ich eben auff das Plachmal kommen bin/ muß ich dem begierigen Leſer zu lieb etwas ſonderliches von Art und Gelegenheit deſſelben vermelden.
Erſtlich/ wann das Plachmal zu einem Zain gegoſſen wird/ weil es noch heiß iſt/ laͤſt ſichs haͤmmern und ſchlagen wie man will/ oder wie ein Bley.
Das Blach mal laͤſt ſieh haͤmmern und ſchlagen.
Darnach kan man auch darvon Figuren abgieſſen/ und Schau- Groſchen pregen/ die einem Glaß-Ertz gleich ſehen/ und ſo man Poͤßleinwerck davon abgeuſt/ und dieſelben verſchneidet oder ſchabet/ und legt die auff ein lind Kohlnfeuer/ biß ſie erwarmen/ ſo ſchlaͤgt und waͤchſt das Silber ſubtil herauß/ als waͤre es im Berg drein gewachſen/ das ſihet dann luſtig und gar ſchoͤn.
Solches bericht ich darumb/ ob einer ſolches zu ſeinem Luſt brauchen/ und ferner damit kuͤnſteln wolte/ daß er wiſſe/ wie es darumb gelegen.
Folget der Fluß zu dem Niederſchlag.
NImb Glet/ Glaßgaln/ gegoſſen Saltz/ eines ſo viel als deß andern/ klein geſtoſſen/ und gefeilt Eiſen/ auch gekuͤrnt Bley/ ſo viel als dieſer Stuͤck eines darunter gethan.
Dieſer Fluß machet das Plachmal ſchmeidig/ daß ſich das Gold deſto lieber ſetzt/ und ſchlaͤgt auch nieder/ jedoch ſubtil/ und nicht ſehr jehling.
Wann du ihn brauchen wilt/ ſo muſtu mit dem gekuͤrnten Bley und Kupffer im Niederſchlagen deſto gemacher thun/ ſonſt wuͤrde der Silber-Koͤnig zu groß werden.
Das Sebei den im Guß will einen Fleiß haben.
Hiemit haſtu klaͤrlichen Bericht/ wie du mit dem Scheiden im Guß allerding umbgehen ſolleſt/ auff welches gut acht zu haben/ dann es einen ſonderlichen groſſen Fleiß/ als andere Scheiden im Scheidwaſſer erfordert/ wie du befinden wirſt.
Der Windofen inwendig anzuſehen/ A.
Die Windoͤfen zugerichtet zu ſehen/ B.
Die Gruben/ ſo bey den Windlochern ſeyn/ C. Der Topff/ darinnen das Gekuͤrnt mit dem Schwefel zugerichtet wird/ D. Der Tiegel/ E.
Die eiſerne Zang/ darmit der Tiegel herauß gehoben wird/ F.
Das Inſtrument/ mit welchem der Tiegel gefaſt wird/ G.
Das eiſerne Muͤlterlein/ darein der Zeug gegoſſen wird/ H.
Nota Der Fluß/ ſo zu vorigem Scheiden gebraucht wird.
℞.
Gefloſſen Saltz/ Glaßgallen/ gekuͤrnt Bley/ Glet/ Salalcali, jedes eine Marck/ dieſes Fluſſes unter einander/ 1. Marck gebraucht/ ſo 30. Marck im Tiegel/ iſt genug.
Gold und Silber zu ſcheiden im Fluß.
1. ℞. Arſenicum und Schwefel ana, reibs unter einander/ dann laß ein Marck deß guͤldiſchen Silbers flieſſen/ und wirff deß Pulvers ein Loth darauff/ laß wohl flieſſen/ und kalt werden/ zerſchlag den Tiegel/ ſo wird das Gold im Koͤnig ſitzen.
2. ℞.
4.
Loth Schwefel/ 4. Loth Weinſtein/ 2. Loth Antimonii, und zu einer Marck Silber nimb deß Pulvers durch einander gemengt 4. Loth/ arbeit es/ wie gebraͤuchlich/ ſo faͤllt das Gold ein/ ſolches hernacher verblaſen und probirt.
3. ℞.
4.
Loth Saltz/ 2. Loth Antimonii, 6. Loth Schwefel/ mache darauß ein Pulver/ nimb auff die Marck 6. Loth. und arbeite es wie du weiſt.
Die alten Tiegel und Schirben.
Was die alten gebrauchten Tiegel/ auch die Schirben/ ſo von ſolchem Scheiden herkommen/ belangt/ ſoll man fleiſſig zuſammen halten/ dann ſie ſeynd nicht ohne Silber/ und wann du dieſelbigen zu gut machen wilt/ ſetz der alten Tiegel einen voll Bleyes in einen Windofen/ laß gemach treiben/ und leg die Stuͤck der gebrauchten Tiegel eines nach dem andern darein/ ſo zeucht das Bley/ was noch vom Plachmal daran haͤngen blieben/ alles in ſich/ und wird gleich als abgewaſchen.
Daſſelbige Bley kanſtu an ſtatt anders Bleyes/ oder doch eins theils darvon/ dem Plachmal auff dem Teſt zuſetzen/ und damit zu gut machen:
Dann je raͤthlicher man alle Ding zuſammen haͤlt/ je kleiner und geringer der Abgang am Silber wird.
Das ander Kraͤtz aber wird alles zuſammen geſammelt/ auff einmal miteinander gewaſchen/ und zu nutz geſchmeltzt.
Vnd wann in dieſem Scheiden ein Tiegel außlaufft (wie ſichs dann wol leicht begibt) ſo iſt dieſer Zeug und Plachmal/ weil er ſchwer iſt/ uñ im Waſſer ſitzen bleibt/ gleich einem andern Silber auffzuſuchen/ oder auffzugruͤnden.
Damit du aber die Windoͤfen/ ſampt den darzu gehoͤrigen Inſtrumenten und Gezeug/ zu dieſer Arbeit dienſtlich/ formirt ſehen moͤgeſt/ hab ich vorhergehende Figur darzu auffgeriſſen.
Wie man zu dem Scheiden im Guß gute und beſtaͤndige Tiegel machen ſoll.
DIeweil man zu dem Scheiden im Guß gute und beſtaͤndige Tiegel haben muß/ will ich allhie ein wenig Anleitung geben/ wie man dieſelbigen gut machen ſoll/ und iſt erſtlich am meiſten am guten Thon gelegen/ daß derſelbe im Feuer wol halte/ ſo werden auch gute Tiegel darauß.
Wann du nun ein ſolchen Thon haſt/ ſo laß den an der Sonnen gar treug werden/ ſtoß ihn klein/ und ſtaͤub ihn durch ein haͤrin Sieb/ nimb darunter den zehenden Theil/ klein geſtoſſen Kißlingſtein/ der gebrandt und gewaſchen ſey/ und halb ſo viel klein geriebene Kreiden/ oder an ſtatt derſelben Glimmer oder Talck/ oder auch an ſtatt derer eines gebrandten Waſſer-Kieß/ klein gerieben/ meng ſolches alles gar wol unter einander/ und feucht es an/ durcharbeits erſtlich wol unter einander mit den Fuͤſſen/ nachmals mit den Haͤnden:
Darnach ſolſtu glatte Formen haben/ von Birnbaͤumen oder anderm harten Holtz/ nach der Groͤſſe der Tiegel/ die in zwey Stuͤck koͤnnen von einander genommen werden/ daran man außwendig zween eiſerne Ring ſchieben kan.
Darin ſchlage oder drucke die Tiegel/ doch daß vorhin das Obertheil der Form mit Oel gar wol geſchmiert ſey/ damit ſolches deſto lieber herauß gehet.
Nach Bereitung deß Tiegels in der Form/ laß ihn in der Form treug werden/ ſo gehet der Tiegel gantz herauß.
Dann wann du das Vndertheil auch ſchmiereſt/ ſo wuͤrde ſich der naſſe Tiegel auch mit dem Kegel oder obern Theil auß der Form heben/ und ſchwerlich gantz bleiben:
Oder nimb deß Toͤpfferthons ein Theil/ ein vierten Theil guten Laͤimen/ und ein vierten Theil deß obgemelten Kißlingſteins:
Jedoch muſtu auff dieſe Sachen/ ob der Thon oder Laͤimen ſehr fett oder duͤrꝛ ſey/ Achtung geben/ und die Theil darnach nehmen/ ſo haſtu gute beſtaͤndige Tiegel.
Der hoͤltzernen Form Untertheil/ A.
Die gantze Form/ wie die Tiegel unter der Preß darinnen gedruckt werden/ B.
Die eiſerne Ring/ C. Der gemachte Tiegel/ D.
Nota.
Man nimbt unter den Thon Kißlingſtein/ Kreyden oder Glimmer/ 1. rothen oder gelben Talck/ ſo da muͤſſen klein geſtoſſen/ und durch ein Haarſieb geſichtet ſeyn/ uñ dieſe Sachen kom̃en deßwegen unter den Thon/ daß ſie ihn binden/ und muß man dieſer Sachen/ wann der Thon fett und ſchmierig oder kleberig iſt/ mehr nehmen/ als wann der Thon duͤrre und nicht ſchmierig iſt.
Dreyfuͤſſige Tiegel.
Etliche brauchen auch Tiegel/ die unten drey Fuͤß haben/ darauff ſie im Ofen ſtehen koͤnnen/ und auf keinen Tiegelfuß duͤrffen geſetzt werden/ von ſolchen Tiegeln halt ich viel/ dann die Hitz kan zu dem dicken Boden ohne Verhinderung leichtlich kommen/ daß das Silber oder eingeſetzte Metall noch eins ſo bald erwarmbt/ als in denen Tiegeln/ die man auff einen dicken Fuß ſetzen muß/ ſie ſtehen und halten auch im Feuer beſſer uñ laͤnger/ als die/ ſo auff ſonderliche Tiegelfuͤß geſetzt werden/ ſonderlich/ wann zu gleich Tiegelfuͤß und Aſchen/ nicht gar recht treuge ſeynd/ ſo zeucht der Tiegelboden die Feuchte in ſich/ und reiſt gar leichtlich.
Solches iſt auß dem zu ſehen/ daß man auß einem gemeinem dreyfůſſigen Kochtopff/ im Kupffer- und Meſſinggieſſen/ allwegen in anderthalben Stunden einen Guß von zwoͤlff Pfunden in einem Windofen warm machen und gieſſen/ ja auch wol etliche Guͤß darauß thun kan/ ſonderlich wann man Gießzangen dazu machen laͤſt/ daß der Topff geſchicklich auß dem Feuer kan gehoben werden/ ſolches hab ich zu einem Bericht hierneben vermelden wollen.
Die Formirung aber ſolcher Tiegel kanſtu in vorhergehender Figur ſehen.
Nota.
Einen Schmeltz-Tiegel zu bereiten/ daß/ wann er etliche Stunde in der Glut ſtehen muß/ ſich gleichwol nichts vom Gold hinein ziehe.
WIewol man offt im Schmeltzen einen Tiegel 3. oder 4. Stunden oder wohl mehr in der Glut muß ſtehen laſſen/ und ſich dann gemeiniglich etwas vom Gold oder Silber in oder durch die Schmeltztiegel zu ziehen pflegt/ welches dann uͤbel wieder herauß zu bringen/ als iſt den jenigen/ ſo viel mit Schmeltzen umbgehen/ hoch noͤthig/ daß ſie die Schmeltztiegel alſo wiſſen zu verwahren/ damit ſich daß Gold oder Silber nicht hinein oder dardurch ziehe; Diß kan aber alſo zu wegen gebracht werden/ nimb einen guten Schmeltztiegel/ der 3. oder 4 oder mehr Stunde im Feuer halte/ und nicht ſpringe/ mache ihn auff einem Feuer ein wenig warm/ ſchmire den Tiegel alſo warm inwendig und außwendig an allen Orten mit einer Speckſchwarte/ ſo wird die Speckſchwarte von dem Tiegel etwas ſchmeltzen/ und der Tiegel etwas von der Fettigkeit deß Specks in ſich ziehen/ ſtelle darnach den beſchmirten Tiegel auff einen warmen Ofen/ und laß ihn trocken werden.
Wann er trocken iſt/ ſo beſchmire ihn noch einmahl/ und laß ihn wieder trocken werden/ in einem warmen Ort/ und diß Beſchmiren oder Trocknen thue 3. oder 4. mal/ wann diß nun beſchehen/ ſo mache den Tiegel wieder ein wenig warm/ beſchmire ihn alſo warm außwendig/ inwendig/ unten und oben gar dick mit Seiffen/ ſtelle ihn uͤber Nacht in eine warme Stuben auff den Ofen/ und laß ihn trocknen/ wiewohl die Seiffe auff dem Ofen nicht gantz eintrocknet/ und halt den Tiegel alſo hin nach deinem Gebrauch; Wann du nun den Tiegel brauchen/ und etwas von Gold oder Silber etliche Stunden lang darin ſchmeltzen wilt/ ſo lege den Tiegel erſt ein Weile vors Geblaͤſe auff die Kohlen/ ſo wird die Seiffe am Tiegel anfangen lichtlohn zu brennen; Wann derowegen die Seiffe gantz außgebrannt hat/ alsdann ſo thue allererſt das Gold oder Silber/ ſo du ſchmeltzen wilt/ hinein/ ſo wird ſich nichts von dem Gold oder Silber in oder durch den Tiegel ziehen.
Alius Modus.
Nimb einen guten Tiegel/ beſtreiche ihn inwendig an allen Orten zimlich dicke mit Kreiden/ ſo zieyet ſich nichts von dem Gold oder Silber hinein/ und bleibet auch das jenige/ was der Salpeter mochte umb ſich geſpreutzelt haben/ nicht in den Seiten hangen/ dann wann die Kreide heiß wird/ ſo fleuſt ſie von den Seiten unten in den Tiegel/ und nimbt das Silber/ ſo ſich moͤchte oben darauff geſetzet haben/ mit ſich.
Aber der vorige Modus iſt der beſte/ dann die Kreide nicht lang widerhaͤlt/ wann du derhalben wilt etwas lange ſchmeltzen/ ſo brauch den erſten Weg.
Von dem Cementiren/ und was es ſey.
DAs Cementiren iſt eine ſchoͤne ſonderliche Kunſt/ durch welche man Silber/ Kupffer/ Meſſing/ und andere Metallen durch ein angefeuchtes Pulver/ von Gold beitzen und fretzen kan/ damit das Gold von ſeinem Zuſatz geſchieden und unverſchret bleibet:
Es iſt aber nur auff ſolche Golder zu brauchen/ die mehr als halb Gold ſeyn:
Dann wo deß Silbers und Kupffers mehr als deß Goldes iſt/ da ſeynd die andern Scheiden beſſer zu/ geſchicht auch daſelbſt in weniger Zeit/ und mit weniger Můhe und Koſten.
Vnd wiſſe/ nach dem das Gold reich oder arm iſt/ darnach muͤſſen auch die Ciment zugerichtet werden.
Nota.
Auff den Muͤntzen/ da man deß Goldes viel verarbeitet/ iſt die Reinigung durch die Cimente am bequembſten/ ſintemahl man viel Aquafort und Antimonium haben muͤſte/ derowegen das Cementiren weniger koſtet/ als die Proben mit dem Aquafort und Antimonio, und iſt das Cementiren alſo nicht allein auff die Goͤlder zu gebrauchen/ ſo mehr als hald Gold ſeynd/ ſondern auch auff die andern alle/ ſie haben viel oder wenig Gold bey ſich.
Zu dem Ciment-Pulver aber gehoͤren ſolche Zeug und Materien/ die das Silber und Kupffer/ von wegen ihrer Schaͤrpffe/ angreiffen und verzehren/ als ſcharpffe ſaltzige Species, unter welchen dañ muß Spansgruͤn/ Eſuſtum, und dergleichen genommen werden/ darumb daß ſie dem Gold eine ſchoͤne Farb geben/ und gradiren ſollen/ oder aber Lapidem Hæmatitem, Crocum Martis, oder Tutiam, calcionirten Victril/ welche Stůck einem jeden frey ſtehen ins Ciment zu ſetzen/ wann er nur Acht hat/ daß er nichts nimbt/ das dem Gold zu wieder iſt/ oder daſſelbige verunreine oder verletze.
Das Ziegelmehl wird derhalben in das Ciment gebraucht/ damit/ was die andern Species mit ihrer Schaͤrpffe und Feuchtigkeit vom Gold loß beiſſen/ und herauß fretzen/ als Silber und Kupffer/ daß das Ziegelmehl ſolches in ſich ziehe/ welches ſonſt mehrenheils am Gold ligen oder hangen blieb/ darvon wird darnach das Gold rein und ſauber.
Derwegen hab ich hernach etliche Ciment geſetzt/ die ich gebraucht und recht und gut befunden habe.
Dieweil aber zu dieſen Sachen und Cimentirn/ wann deſſen viel zu thun iſt/ ein ſonderlicher Ofen von noͤthen/ der lang Feuer haͤlt/ ſo will ich erſtlich berichten/ wie derſelbig foͤrmlich ſoll gemacht werden.
Nota.
Der Gruͤnſpan iſt zwar gut/ weil er den Spiritum Vitrioli, wie auch noch etwas vom Eſſig bey ſich hat/ iſt aber zu theuer; und nicht noͤthig/ dann man eben ſo wohl mit andern Sachen das Cementiren verrichten kan.
2. Æs uſtum, wie auch Crocus Martis, ſeynd todte Corpora/ und haben keine Schaͤrpffe/ derowegen ſeynd ſie auch nichts nutz in den Cementen/ die Farben geben ſie auch nicht ſonderlich/ oder aber/ wann ſie ihm ja eine Farbe geben/ ſo iſt dieſelbe nur aͤuſſerlich/ und im Feuer nicht beſtaͤndig/ dann es ſeynd todte Corpora, und haben keinen Ingreß.
3. Der Lapis Hæmatites und Tutia ſollen auch das Gold faͤrben/ und ihm ein beſſer Anſehen geben/ aber es iſt der Arbeit und Unkoſten ſolche nicht werth/ dann ſie im Feuer nicht beſtaͤndig/ und wann man dem Gold ein Farbe geben will/ ſo thut daſſelbe am beſten der Gruͤnſpohn und der Vitriol; dahero dann auch die Goldſchmiede ihre Goldfarben machen auß Gruͤnſpahn/ Vitriol/ Saltz und Salmiac/ aber ſie gibt dem Gold nur ein aͤuſſerlich Anſehen/ und beſtehet im Feuer nit.
4.
Sonſt iſt nicht ohne/ daß wann man Gruͤnſpahn und Æs uſtum zu den Cementen nimbt/ ſo gehets viel ſchleuniger zu/ und kan man alſo in 6. Stunden cementiren/ was ſonſten in 24. Stunden zu cementiren pflegt.
5. Das Ziegelmehl kombt auch deßwegen darzu/ daß die Materia nicht flieſſe.
Wie der Ciment-Ofen ſoll gemacht werden.
WAn man viel zu cementiren hat/ ſo iſt kein beſſer Weg darzu/ dann daß man einen Ofen gleich dem in nachfolgender Figur zurichte/ und obwoln andere Ciment-Oefen auch koͤnnen gemacht werden/ ſo iſt doch dieſes meines Beduͤnckens der nuͤtzlichſte/ dann er haͤlt bey vier und zwantzig Stunden dermaſſen ein ſteht Feuer/ daß man nicht ſonderlich darauf warten darff/ und geſchicht alſo:
Mach ein Gefier von Ziegelſteinen inwendig einer Elen weit/ uñ einer Elen hoch/ biß an den Abſatz/ da der Ofen eine Schmiegen haben ſoll/ und darnach von demſelben Abſatz biß an den Heintzenthurn/ eine halbe Elen hoch hinauff gehe/ und daß der Thurn der Heintz anderthalb biß in zwo Elen hoch/ und inwendig anderthalbe Elen weit/ und alſo der gantze Ofen drey biß in vierthalb Elen hoch ſey/ und laß an dem Ofen vorn zwey Mundloͤcher/ das unter ein Drittheil einer Elen lang/ und ein Sechſttheil einer Elen hoch/ durch welches der Wind oder die Lufft gehen kan/ das obere aber anderthalb Viertel einer Elen weit/ und auch ſo hoch:
Bey demſelbigen Mundloch inwendig im Ofen ſoll ein eiſerner Roſt ligen/ wie der Abſatz in der Figur mit C. bezeichnet außweiſet/ und auff demſelbigen Roſt vor dem Mundloch im Ofen ein Erdenplat/ auff welches eine Muffel ſo hoch das Mundloch iſt/ und dann unter ſolcher das zugerichte Ciment ſauber und rein zu ſtehen kombt/ oder aber der Topff mit dem zugerichten Ciment ohne die Muffel darin geſetzt werde.
Es ſollen auch vier Rauchloͤcher gemacht ſeyn/ auff jeder Schmiegen eines/ wie in der Figur D. ſignirt/ zu ſehen.
Regierung deß Ciment Ofens.
So man nun in dieſem Ofen eimentiren will/ und das Ciment eingeſetzt iſt/ ſo ſchuͤttet man oben erſtlich in Heintzen oder Thurn glůende Kohlen/ und fuͤllet den mit todten Kohlen hinnach/ decket ihn alsdañ mit einer Stuͤrtzen oder Deckel zu/ daß keine Lufft darauß gehen kan/ und laͤſt das Mundloch mit A. und die Lufft- oder Rauchloͤcher mit D. bezeichnet allein offen/ damit das Feuer angehen und Lufft haben kan.
Darnach thut man die andern Lufft- und Windloͤcher alle auffs gehebſte zu/ und laͤſt nur zu oͤberſt am Thurn/ bey der Stuͤrtzen ein klein Loͤchlein mit E. daß ein kleiner Finger darein geſteckt kan werden/ offen/ damit das Ciment nicht zu heiß werde/ und Schaden geſchehe.
In einem ſolchen Ofen kan man das Feuer/ wie oben gemelt/ vier und zwantzig Stunden lang halten/ daß man nicht ſonders darauff warten darff/ auch in der Zeit keine Kohlen auffwerffen/ dann die Kohlen in den Heintzen folgen nach/ und erhalten ſolche Zeit das Feuer in einer rechten Hitz/ wie mans begehrt.
Will man dann die Hitz auff mehr Stunden erſtrecken/ ſo koͤnnen in vier und zwantzig Stunden mehr Kohlen in Heintzen geſchuͤtt werden/ ſo haͤlt er das Feuer ſo lang es noth iſt.
Das untere Mundloch/ A.
Das obere Mundloch/ B.
Der Abſatz/ da das Bodenblat auff den eiſern Stangen ligt/ C.
Die Ventil oder Lufftloͤcher/ D.
Das kleine Lufftloch oben am Heintzen/ E.
Ein Ventil-Stoͤpffel/ F.
Ein Schirben/ G. Ciment-Toͤpff/ H.K. Ein Kohlen-Hacken/ L.
Was die Ciment-Oefen/ ſo von andern vorher gebraucht worden/ anlanget/ die laß ich in ihren Wuͤrden und Vnwuͤrden bleiben:
Wann beyde Theil gegen einander gebraucht werden/ ſo wird ſich der Vnterſcheid wol ſelbſt finden.
So man aber auff eine Eyl einen ſolchen Ofen zu dem Cimentiren nicht haben kan/ ſo ſetze das zugerichte Ciment in ein rein Kohln-Feuer/ zwiſchen Ziegelſtein/ und laß es die nachgeſetzte Zeit darinnen erglůen/ alſo daß es nicht ſchmeltze.
So kanſtu das Cimentiren auch verrichten/ allein es will mehr Fleiß und Kohlen haben/ und iſt auch die Form deß Ciment-Ofens auß vorher geſetzter Figur eigendlich zu ſehen.
Wie man Rheniſch Gold cimentiren ſoll.
SO du Rheiniſch Gold haſt/ es ſeye an einem Zain/ oder an einer Plantſchen/ und wilt es cimentirn/ ſo muſt du es duͤnn ſchlagen/ je duͤnner je beſſer/ und in Stuͤcklein/ wie Cronen breit/ ſchneiden:
Seynd es aber Rheiniſche Goldguͤlden/ die man bald cimentirt/ und rein haben will/ ſo ſchlage die ein wenig duͤnner/ wo es aber nicht ſo groß von noͤthen/ ſo laß ſie gantz.
Auff ſolch geſchlagen Gold oder Goldgůlden geſchicht das Cimentiren alſo.
Nimb ſech tzehen Loth Ziegel-Mehl/ von einem alten und trockenen Ziegel/ der nicht zu hart gebrandt/ und nicht ſehr ſandig ſey/ darnach acht Loth Saltz/ und vier Loth weiſſen Victriol/ dieſe Stuͤck reib alle klein unter einander/ und feuchte ſie an mit Vrin oder ſcharpffen Wein-Eſſig/ wie ein Capelln-Aſchen/ ſo iſt das Ciment-Pulffer bereitet.
Alsdann nimb das du cimentiren wilt/ glůe es erſtlich in einem Feuer/ und laß kalt werden/ und ſtreue deß Pulffers in einer Schirben oder Topff/ der in gleicher Weiten eines Fingers dick ſey/ und lege das Gold/ das vorhin in Vrin oder Wein-Eſſig genetzt ſeyn ſoll/ auff das Ciment- Pulffer/ ein Stuͤcklein neben das ander/ ſo breit als der Schirben iſt/ und ſtreue alsdann wieder darauff deß angefeuchten Ciment-Pulffers/ eines halben Fingers dick/ und darauff/ wie jetzt gedacht/ das in Vrin genetzte Gold/ lege alſo eine Schicht umb die andere/ biß ſo lang der Schirben Topff voll wird/ decks oben mit dem Ciment-Pulffer zu eines Fingers dick/ daß man kein Gold nicht ſehe/ ſtuͤrtze auch oben wieder einen andern Schirben oder Stuͤrtzen gar wol verlutirt daruͤber/ daß kein uͤbriger Dunſt oder Spiritus herauß gehen koͤnne/ ſetze alsdann den Schirben oder Topff mit dem Gold/ und dem Ciment/ alſo zugerichtet/ in einen Cimentir-Ofen/ und gib Acht darauff/ daß es in gleicher Hitz vier und zwantzig Stunden lang ſtehe/ und braun erglůe/ doch daß das Gold im Ciment nicht flieſſe/ dardurch dann Schaden geſchicht/ dann ſo es im Ciment floͤß/ ſo wůrde ſich das Silber und Kupffer/ welches das Ciment herauß gezogen/ wiederumb in das Gold gehen/ und waͤre alle Arbeit deß Schlagens und Cimentirens umbſonſt.
Das erſte Ciment- Pulffer.
Nota.
Man muß nehmen 1. Theil Saltz/ 1. Theil roht calcionirten Vitriol/ 2. Theil Ziegelmehl/ und nicht ſo viel Ziegelmehl wie Ercker will/ dann ſonſt haben die Pulver keine Krafft/ 2. Auff den Muͤntzen/ laminiren ſie nicht immer die Golder/ ſondern ſie cimentiren wol gantze Ketten und anders 3.
So muß man das Gold ausgluͤhen/ damit es weich werde/ und aller Schmutz und Treck davon komme/ den ſo greifft es das Ciment Pulver deſto beſſer an/ 4. Salpeter wird auch wol zu den cimentiren gebraucht/ dann er auch ſcharpff iſt/ und gehet das cement ren auch geſch winder her/ wann er dabey iſt/ aber Unkoſten zu vermeiden/ ſo kan man ihn wol außlaſſen/ und nur das Ciment Regal aus Vitriol/ Saltz und Ziegelmehl machen.
So nun das Gold die vier und zwantzig Stunden im Ciment geſtanden iſt/ ſo thue den Ofen allenthalben zu/ und laß es kalt werden/ dañ nimbs herauß/ und thu es auff/ und waſche das Ciment Pulffer mit warmen Waſſer herab/ ſo wird das Gold faſt auff drey und zwantzig Karat am Halt befunden werden/ wilt du es noch hoͤher haben/ ſo mache das Gold mit einem andern ſonderlichen friſchen Ciment widerumb an (zu welchem genom̃en ſoll werden/ ſechzehen Loht Ziegelmehl/ 8. Loth Saltz/ 4. Loht weiſen Victril/ ein Loht Salpeter/ ein Loht Gruͤnſpan/ und laß widerumb vier und zwantzig Stunden/ gleichwie zuvorn cimentiren/ das thue ſo lang/ biß daß das Gold gar rein/ oder nach deinem Gefallen verhoͤhet wird Es geſchicht wol in wenigern Stunden/ haſtu du aber ſo viel uͤbrige Zeit/ ſo laß es die vier und zwantzig Stunden ſtehen/ ſo iſt deſto beſſer und ſicherer/ ſolchs aber/ und wie viel eigentlich ein jedes Ciment/ das Gold verbeſſert/ das zeigt dir die Prob.
Das andere Ciment.
So man auch Reiniſche Guͤlden ſolcher Geſtalt gantz ins Ciment legt/ und cimentirt/ ſo kompt nicht allein das Silber und Kupffer davon/ ſondern es werden die Guͤlden Vngeriſch Golds halts/ und behalten auch ihre Gebrege/ und Vmbſchrifft/ allein/ daß ſie umb ſo viel als deß Silbers und deß Kupffers darinnen geweſen/ leichter werden: Alſo und auff dieſe Weiß wird durch das Ciment ein gering Gold/ in Vngeriſchen Halt gereiniget/ allein merck/ ſo du daſſelb nach deinem Gefallen durchs Ciment verhoͤhet haſt/ daß du das cimentirte Gold zu letzt in reinem Waſſer oder Laug ſiedeſt/ biß die Bitterkeit alle davon komme/ ſo wird es reiner als von dem auswaſchen allein.
Diß magſtu alſo fortan mit allen Cimenten halten/ ſo bekommeſtu Gold ſo hoch als dein begern iſt.
Reiniſche Guͤlden gantz zu cimentiren.
Nota.
Man kan die Goldguͤlden wol alſo gantz eimentiren/ aber ſie werden darnach zu leicht am Gewicht.
Ein ander Ciment auff gering Gold.
AVff gering Gold ſolle das erſte Ciment in alle Weg ſeyn von zwey Theil Ziegelmehl/ und ein Theil Vngeriſch oder ander Saltz/ zu dem andern aber ſoll zu dieſen beyden Stuͤcken auch hinzu genommen werden/ Spangruͤn/ Lapis Hæmatites, und calcinonirter Victriol/ eines ſo viel als deß andern/ und mit Vrin gantz duͤrre geſotten/ und klein geſtoſſen/ ſo wird daß Gold hoch und ſchoͤn davon.
Nota.
1. Auff geringe Goͤlder/ als welche 13. oder 14. Karat halten/ ſoll man ſchwer Ciment brauchen/ dann ſolche die uͤbrige Metallen vom Goldwohl bringen/ und ſo ſie zu ſtarck ſind/ ſo greiffen ſie ins Gold/ zermalmen es/ nnd machen es zum Kalck/ daß man es alsdann nicht auß dem Cimentir-Pulffer bringen kan/ 2.
Doch aber das geringſte das man machen kan/ da muß Saltz und Victriol zu/ und nicht allein Saltz/ wie Ercker haben will/ 3. Auff hohe Goͤlder muß man ſtarcke Ciment-Pulffer brauchen/ damit ſie in das Compact Gold wol koͤnnen hinein greiffen/ und die andern Metall heraus freſſen.
4.
Doch kan man mit dem Ciment Regall ſo wol die hohe Goͤlder cimentiren als mit ſtarcken Cimenten und iſt nur dieſer Unterſcheid darunter/ daß mit den ſtarcken Ciment Pulffern/ eher das cimentiren verrichtet wird/ als mit dem Regal/ 5.
Mit den Ciment Regall kan mau ſo wohl hohe als geringe Goldereimentiren/ nur allein iſt diß der Unterſcheid/ daß man in den hohen Goldern diß Ciment Regall offt repetiren/ und laͤnger im Feuer ſtehen laſſen muß/ als in den geringen Goͤldern.
Ein gut gemein Ciment/ auff alle Gold.
NImb vierzehen Loth Ziegelmehl/ vier Loth Hæmatites, ein Loth Crocum martis, ein Loht Spangruͤn/ ſechs Loht weiſſen Victril/ drey Loht Salpeter/ dieſe Stuͤck alle klein gerieben/ und das Gold mit dem Vrin gefeuchtet/ und auff vorigen Weg/ nach dem erſten Ciment darmit cimentirt/ gibt ein ſchoͤn Gold.
Etliche nehmen auch unter diß und ſonſt andere Ciment Antimonium und Sal gemmæ:
Solches ſtehet nun einem jeden frey/ es gibts aber die Vernunfft/ wann man mit zweyen/ dreyen oder vier Stuͤcken das Gold nach begehren/ recht cimentiren kan/ daß der Species nicht uͤber ſieben oder acht zunehmen von noͤhten ſeyn/ wie ich dann ſolchs auch befunden hab/ will aber einer umb deß gradirens willen/ etwas mehr thun/ daß laß ich nach/ aber einmal iſt gewiß/ ein jedes Gold das ſehr rein und hoch iſt/ das bringet ſeine rechte Gold gradierung/ und ſchoͤne natuͤrliche rechte Goldfarb ſelbſt mit: Allein daß man einem Gold uͤber diß ein ſehr hohe Farb geben kan/ daß es mit ſeiner Farb alle andere hohe Goͤlder uͤbertrifft Daſſelb ſihet aber meines erachtens/ nicht ſo gar lieblich/ als Gold/ wanns an ihm ſelbſt eine hohe ſchoͤne Farb hat.
Der Lapis Hæmatites oder Blutſtein iſt nichts anders als ein gediegener Eiſenſtein/ und iſt derowegen auch in den Cimenten nichts mehr nutz/ als der Crocus martis, den er auch keine ſchaͤrffe in ſich hat.
Das Antimonium taug in dem cementiren nichts/ denn es henckt ſich leicht in das Gold und kan man ihn hernach nicht wieder darvon bringen/ man gieſſe es den vollends gantz und gar durch den Antimonium.
2. Das Sal gemmæ iſt nicht viel anderſt als das gemeine Saltz.
Folget mehr Bericht/ vom Cimentirn.
SO nun das Gold Cimentirt/ und faſt rein iſt/ ſo haben etliche den Brauch/ daß ſie daſſelbige cimentirte Gold in ein ander Ciment legen/ das gemacht iſt/ von 4. Theil Ziegelmehl/ ein Theil Salmiac/ ein Theil Sal gemmæ, ein Theil Saltzs/ alles klein untereinander gerieben/ und das Gold in Vringenetzt/ und in einen Cimentſchirben geſetzt/ verlutirt zwoͤlff Stunden lang/ biß das Gold gar rein wird:
Das ſie aber Salmiac darunter nehmen/ welcher ſonſt das Gold pflegt anzugreiffen:
So wiſſe/ daß er ſolches rohe nicht thut/ ſonderlich wann er mit dem waͤſſerigen Saltz/ wie allhie/ vermenget wird/ ſondern er reiniget ſolches viel ehe/ das kein ander Metall/ das vom dem andern Ciment ledig gefreſſen/ und noch zum Theil daran und darinnen ſich erhaͤlt/ darbey bleiben mag.
Nota.
Wann man geſchwinde will fertig werden/ ſo ſoll man Salarmoniac unter die Ciment miſchen/ dann er iſt ſehr ſcharpff/ und kan man alſo in 2. Stunden das cimentiren verrichten/ und wann man Salarmoniac darzu braucht/ ſo muß man auch Salpeter darzu brauchen/ dann der bin det den Salarmoniac, daß er nicht hinweg. ℞.
2.
Theil Ziegelmehl/ 1. Theil roht calcinirten Vietriol/ 1. Theil Saltz ½ Theil Salpeter/ ¼ Theil Salarmoniac.
Darnach ſeynd etliche/ wann ſie viel zu Cimentiren haben/ und wollen doch das Gold nicht důnn ſchlagen/ ſo ſetzen ſie es in einen Tiegel/ und kuͤrnen das in einem Waſſer/ uñ ſo es důnn und hol faͤllt/ wie in der Silber Arbeit davon Bericht geſchehen: Vermengen ſie ſolch kůrnt mit dem Cimentpulffer/ bedeckens auch darmit zu/ daß man kein kůrnt Gold ſihet/ und ſetzen es ein/ wie ſie mit dem vorigen Ciment gethan/ und ſo es ſeine Stunden geſtanden/ ſo machen ſie das kuͤrnt vom Cimentpulffer durchs waſchen mit warmen Waſſer rein/ und ſetzen es wider mit dem friſchen Cimentpulffer ein/ dieweil aber das kuͤrnt/ im gieſſen ſo gleich duͤnn nicht fallen kan/ ſondern dickere Koͤrner darunter bleiben/ die das Ciment nicht alſo durchbeiſſen kan/ als das duͤnne kuͤrnt/ ſo kůrnen ſie es/ (wanns zwar alſo gekuͤrnt im Ciment geweſen iſt) noch einmal/ ſo kombt es widerumb untereinander/ und kan alsdann das Ciment deſto baß wircken/ und das Gold rein machen.
Dieſe Art deß Cimentirens iſt auff das geringe unſchmeidige Gold/ das ſich nicht ſchlagen laͤſt/ am beſten zugebrauchen/ und ob man gleich das Gold einmal oder drey kuͤrnen muͤſt/ ſo iſt es doch beſſer/ dann daß man erſtlich ſolches Gold mit viel Muͤhe muͤſte ſchmeidig machen/ und darnach erſt důnn ſchlagen:
Darumb ſo das unſchmeidige kuͤrnt einmal vier oder ſechs eingeſaͤtzt/ in dem Ciment geſtanden/ und rein oder hohes Halts nach deinem Begehren worden iſt/ ſo iſt es geſchmeidig genug/ dann alle Vngeſchmeidigkeit und Vnreinigkeit/ es ſey Zinn oder Meſſing/ das bey dem Gold iſt/ zeucht das Ciment herauß:
Vnd wiſſe daß ſich das Kupffer und der Meſſing viel ehe und lieber auß dem Gold durchs Ciment zeucht/ als das Silber.
In dieſem Ciment leidet das Gold einen groſſen Abgang/ dann die Silber/ ſo auß den Cimenten geſchmeltzt werden/ noch Gold halten.
Ungeſchmeidig Gold zu Cimentirn.
Ein andere Art.
Man moͤchte auch das blick/ oder geringe Gold/ in barchende duͤnne Poͤgen gieſſen/ wie auff den Muͤntzwercken/ in kleinem Geld gieſſen/ braͤuchlich.
Vnd dann die gegoſſenen Zain/ Stuͤckweiß ins Ciment legen/ welche wann ſie zweymal Cimentirt/ und etwas geſchmeider ſeyn worden/ ſo moͤchte man die etwas duͤñer ſchlagen und Cimentirn/ und alſo weiter mit dem ſchlagen und Cimentirn nachfolgen/ biß das Gold gar ſchmeidig worden/ und ſich duͤnn ſchlagen laͤſt/ und darnach hoch genug am Halt wird:
Durch dieſen weg kan das Gold reiner zuſammen gehalten/ dann das kuͤrnt auß dem Ciment gebracht werden/ und gehet dem Gold nichts ab/ kombt auch kein Gold ins Ciment.
So nun das Gold durch das Ciment alſo rein gemacht/ oder auff den Halt/ darauff man es haben will/ gebracht iſt/ ſo mache es vom Ciment rein/ wie oben gehoͤrt/ und beſtreich einen Tiegel mit Porꝛax/ thu das Gold darein/ und laß es flieſſen/ treibs von dem Geblaͤß/ oder in einem Windofen/ biß daß es ſchoͤn hell blickt/ und den Blaß halt/ ſo iſt es geſchmeidig/ dann ſo wirff deß Papirs mit Vnßlicht und Wachs beſtrichen darauff/ weil daſſelb noch brennt/ ſo geuß es in einen Inguß/ der mit Wachs geſchmirt und warm iſt/ und loͤſch den Gold-Zain darnach in Vrin ab/ ſo haſtu ſchoͤn gut und geſchmeidig Gold.
Nota.
Hier wiſſe 1. das Ciment Pulffer muß mit warmen Regenwaſſer abgewaſchen werden/ und kan man es hernach nit mehr brauchen/ wann man das Waſſer ein coaguliren woͤlte/ dann die beſten und ſchaͤrpffeſten Spiritus ſind davon weg/ doch pflegen etliche ſolche Ciment Pulffer wieder zugebrauchen/ und thun etwas friſches Ciment Pulffers darzu/ wann ſie etwas cementiren woͤllen.
2. Ob aber ein Gold gnug cementirt und hoch genug ſey das ſidt man erſtlich am Strich/ darnach auch wann das Gold aus dem Ciment kombt/ ſolls nicht auff die weiſſe/ ſondern etwas auff die roh te calcinirt ſeyn/ dann das weiſe iſt noch zu rohe/ und iſt nicht ſcharpff genug.
Item, das Gold haͤlt alsdann den Blaß/ wann man mit einem Handbalg in den Tiegel auff das Gold blaſet/ und daſſelbe keine Haut vom blaſen bekombt/ ſondern ſchoͤn gruͤn und hell ſtehen bleibt/ mann wirfft zuletzt Papier mit Unßlicht beſtrichen darauff/ und geuſt es aus/ in dem es noch brennt/ und diß geſchicht deßwegen/ auff daß das Gold fein warm bleibe/ unter dem brennenden Papier/ und ſich deſto reiner außgieſſe.
Das Ciment zu Nutz bringeu.
Darnach wolſtu auch Bericht ſeyn/ wann man gar abcimentirt hat/ und du haſt deß gebrauchten Ciments viel/ darinnen dann das Silber und der Zuſatz iſt/ ſo im Gold geweſen/ ſo mag man daſſelbige Ciment mit anderm Gekraͤtz das nicht goldig iſt/ durch einen Schmeltzofen ſchmeltzen/ und zu gut machen/ damit das Silber/ welches das Ciment auß dem Golde in ſich gezogen/ widerumb zu gut gemacht werde:
Dann das Ciment nimbt kein Gold zu ſich.
Was aber anlangt die Ciment/ von welchen die Philoſophi oder Alchimiſten ſchreiben/ dardurch man Kupffer in Silber/ und Silber in Gold verwandeln ſolle koͤnnen/ die laß ich in ihrem Werth bleiben/ dann ſie hoͤren unter dieſe Ciment nicht.
Dann in meinen Buͤchern nichts anders geſetzt wird/ dann allein was natuͤrliche und bewaͤhrte Sachen ſeyn/ darauff ſich ein jeder zuverlaſſen/ und nicht auff eine vergebene Hoffnung arbeiten darff.
Philoſo. phiſche Ciment.
Wie man Gold gradieren ſoll.
GOld zu gradiren/ das iſt/ daß man dem Gold uͤber ſeine ſchoͤne natuͤrliche Goldfarb/ noch ein hoͤhere Farb gibt/ die ſich mehr auff roht zeuch/ als ſeine rechte hohe Farb/ dz geſchicht alſo:
Nim gut rein Gold/ ſetze ihm ſo viel fein oder gar Kupffer zu/ geuß zuſammen/ und ſchlage es duͤnn/ und cimentire es wider darvon/ daß es ſeine erſte Goldſchweren bekompt/ alsdann ſetze dem Gold wider ſo vielrein Kupffer zu/ und geuß es zuſammen/ ſchlags wider duͤnn und Cimentirs zum andern mal/ das thue ſo lang/ biß es dir an der Farb gefaͤlt.
Durch dieſen Proceß vermeinen etliche/ koͤnne das Gold/ ſo es mit dem Kupffer zu dreiſſig mahlen alſo gegoſſen/ und wider darvon eimentirt wird/ ſo hohe Farbe bekommen/ daß es mit ſeiner hohen Farbe ein Kupffer uͤberhoͤhet: Allein/ daß man nachgeſchriebenes Ciment darzu brauche/ welches viel beſſer ſeye/ dann ein gemein Ciment.
Nemlichen nim gut treug Ziegelmehl/ das an der Sonnen wol getreuget iſt/ und gemein Saltz/ das einmal ſolvirt/ und durch den Filtz gereiniget/ und einmal gegluͤhet iſt/ mach auß jedem inſonderheit ein ſubtiles Pulffer/ durch ein haͤrin Sieb geredet/ und dann Victriolum Romanum/ den rubificier von erſt/ wie folget:
Nimb guten rohten Weineſſig/ der durch ein Alembicum gediſtillirt/ in dem ſolvir den Victril/ und reinige ihn durch ein Filtz wol ſchoͤn und klar/ und ſtelle ihn zu Evaporiren auff warme Aſchen/ ſo wirſtu denſelbigen ſchon finden/ dann thu ihn in einen neuen Topff zwiſchen Kohlen geſetzt/ und mit einem Hoͤltzlein umbgeruͤhret/ ſo lang biß er Blutroht wird/ laß ihn kalt werden/ und reib ihn auch klein/ ſo iſt er rubificirt.
Nimb folgend Spangrůn/ und ſolvire den auch in gediſtillirtem Eſſig/ und diſtillir ihn per ſiltrum, laß ihn Evaporiren/ und gluͤhen/ gleichwie du mit dem Victril gethan haſt/ deßgleichen auch ſo viel Salmiac in rohtem Weineſſig ſolvirt.
Von dieſen jetztgemeldten Pulffern/ nimb eins ſo viel als deß andern/ vermengs wol und beſprengs mit Eſſig/ darinn du den Salmiac ſolvirt haſt/ ſo iſt das Ciment bereit.
Ein ſonderlichs Ciment.
Nota.
Das gradiren iſt auff den Muͤntzen Wercken nicht gebraͤuchlich/ ſonſt gehet es an/ und kan man dem Gold eine gewaltige hohe Farbe dadurch geben/ die auch im Feuer beſtehet/ wann man nemlich 1. Theil Gold und 1. Theil Kupffer zuſammen ſchmeltzet/ und daſſelbe hernach wieder davon cimentirt.
Aber ein ſolch Ciment muß ſehr ſcharpff ſeyn/ und auß Saltz/ Vitrio/ Salarmoniac und Gruͤnſpan ſeyn/ dann ob deß Kupffer zwar viel bey dem Gold iſt/ ſo haͤlt es doch feſt bey ihm/ und iſt nicht leichter (wie Ercker fol. 84. meint) ſondern viel ſchwerer vom Gold zu bringen als das Silber.
Ein andere Art.
Etliche ſchreiben/ daß man das Gold alſo in gleichem Gewicht/ mit dem Kupffer verſetzen/ und dann den zuſammen gegoſſenen Zeug durchs Spießglaß gieſſen/ und das Gold verblaſen und rein machen/ und widerumb mit dem Kupffer verſetzen/ und durchgieſſen ſoll/ ſo offt/ biß daß Gold nach deinem Begehren eine hohe Farb bekompt/ ich geb ſolches auch nach/ wenn man gut Spießglaß haben kan/ das an ihm ſelber dem Gold eine hohe Farb gibt.
Nota.
Mit dem Antimonio das Gold zu gradiren gehet nicht an/ dann das Antimonium friſt das Kupffer vom Gold gar zu bald weg/ alſo daß das Kupffer das Gold nicht gradiren kan.
Das gemeine Gold gradiren aber geſchicht/ daß man ein Pulffer mach/ von zwey Theil Kupffer/ und ein Theil Schweffel/ die beyde ſoll man Calcioniren biß keine blaue Flamme mehr davon gehet/ ſo haſtu ein Gradierpulffer/ das reib/ wann diß Pulffer gebraucht wird/ ſo wird das Gold an ſeinem Halt etwas wenigs geringert.
Wie die Goldſchmid mit dem verguͤlden weitreichen moͤgẽ.
Worzu nun ſolches hochgegradirte Gold zu gebrauchen/ da ſchreiben die Philoſophi viel von/ es dient aber hieher nicht/ allein meines Erachtens/ wann es ziemlicher Maſſen der Geſtalt verhoͤhet wuͤrde/ moͤchte es den Goldſchmiden am bequemeſten ſeyn/ zu ihrem verguͤlden/ damit ſie mit denſelbigen der Farb halben/ deſto ferner reichen koͤnten/ doch ſtehet ſolches zu ihrem verſuchen.
Wie man das unſchmeidige Gold ſchmeidig machen ſoll.
DIeſe Arbeit iſt vor Zeiten bey den Můntzmeiſtern/ Goldſchmiden/ und andern Goldarbeitern/ vor ein ſonderlich Kunſtſtuͤck geachtet und gehalten worden/ wie es dann auch an ihm ſelber ein fein und nutzliche Kunſt/ nit einem jeden bekandt/ jedoch den Goldarbeitern zu wiſſen wol von noͤhten iſt.
Man hat aber das Gold ſchmeidig zu machen nicht einerley/ ſondern viel Weg darzu gebraucht/ allein daß einer viel leichter und beſſer als der andere geweſen:
Ich will aber etliche Weiß und Wege ſetzen/ der ich eines Theils verſucht hab/ darauß ein jeder ſeiner Gelegenheit nach/ Bericht nehmen mag/ welcher ihm zu brauchen am fuͤglichſten ſeyn will.
Nota.
WAnn ſchon ein Gold ſchmeidig iſt/ ſo kan es doch im Schmeltzen unſchmeidig werden/ dann es wird ungeſchmeidig 1. ſo die Aſche nicht rein iſt/ dann ſo viel Aſche darauff iſt ſo blaͤſſet der Balg dieſelbe in die Hoͤhe/ und zeucht ſich dieſelbe oben in Tiegel/ haͤngt ſich an das Gold/ und machen es ungeſchmeldig/ 2. Wann Kohlen hinein fallen/ dann die Kohlen haben einen Arſenicum oder boͤſen Rauch bey ſich/ welcher ſich aus Gold haͤngt/ 3. Wann an der Klufft ein Rauch oder Unreinigkeit haͤnget/ ſo ſich wann man damit den Tiegel faſſet/ in die Hitz loß gibt und nach dem Gold ziehet/ und ſich darein ſetzet/ dieſe Sachen aber machen das Silber nicht ungeſchmeidig/ dann das Gold iſt viel edeler und zarter/ und wird leichter verunreiniget als das Silber.
Wann du derowegen ein ungeſchmeidig Gold oder Silber haſt/ ſo treib daſſelbe 1. ab/ 2. verblaſe es/ 3. Wirff Wachs darauff/ oder Unßlicht/ doch mußkein Waſſer unter dem Unßlicht ſeyn/ denn ſonſtſ pruͤtzet es daß Silber auß dem Tiegel.
Sonſt kan man auch ein Gold ſchmeidig machẽ mit Salpeter/ aber das muß in feinem Gold geſchehen/ dañ wann man Reiniſch Gold mit Salpeter will fein machen/ ſo zeucht der Salpeter das Kupffer-da es mit ligiret iſt/ in ſich/ daher wird der Salpeter ſo roht/ und muß man alsdann das Gold anders ligiren.
Nota.
Item/ das Gold iſt ungeſchmeidig/ wann entweder Salpeter/ Zinn/ Bley/ Eiſen/ oder ander Unreinigkeit als Meſſing darbey iſt/ und wird es ſonderlich von dem Meſſing ungeſchmeidig wegen deß Galmeies ſo beym Meſſing iſt (dann der Galmey/ welches ein ſproͤdes Ertz iſt/ gehet in das Kupffer/ und macht es zu Meſſing.
So du Gold haſt das ungeſchmeidig iſt/ es ſey Vngeriſch/ Cronen/ oder Reiniſch Gold/ und wilt das geſchmeidig machen/ ſo thu ihm alſo:
Geuß das ungeſchmeidig Gold erſtlich zu eim Zain/ ſetz den in ein Tiegel in einen Windofen/ oder fuͤr das Geblaͤß/ und gib ihm ein ſtarcks Feuer/ und habe acht darauff/ wann ſich das Gold ſchweiſſet/ und bald flieſſen will/ ſo wirff guten gelaͤuterten Salpeter darauff/ ſo wird das Gold vom Salpeter brennen/ und vollend bald flieſſen/ ſo bald nun das Gold mit dem Salpeter fleuſt/ ſo wird der Salpeter das Gold gar bedecken/ dann muſtu es nicht hart treiben/ damit du das Gold unter dem Salpeter nicht blicken ſiheſt/ ſondern geuß es darunter herauß in einen Inguß/ der mit Wachs geſchmirt iſt/ ſo iſt es geſchmeidig.
Etliche brauchen unter den Salpeter ungeloͤſchten Kalck/ das thuts auch/ und wird das Gold ſchmeidig darvon.
Vngeriſche Cronen oder Reiniſch Gold.
Salpeter.
Ungeleſchten Kalck.
Wo es aber verſehen wird/ daß das Gold im einſetzen in Tiegel floͤſſe/ ehe dann der Salpeter im ſchweiſſen darauff geworffen waͤre/ ſo geuß es wider herauß in einen Zain/ und ſetze es wider ein/ dann es wird ſonſt nicht geſchmeidig/ ob du gleich viel Salpeter darauff wirffeſt.
Waͤre aber das Gold (als im Reiniſchen Gold wol geſchicht) ſo gar unſchmeidig/ daß es in einem mal nicht gar ſchmeidig worden waͤre/ ſo ſetz es zum andern mal ein/ ſo wird es geſchmeidig/ und ob gleich Meſſing darunter waͤre.
Du ſolſt auch wiſſen/ wann das Gold mit dem Salpeter ſo hart getrieben wird/ daß es blicket/ und vor dem Salpeter wol kan geſehen werden/ ſo wird es auch nicht geſchmeidig/ dann die Vngeſchmeidigkeit treibt ſich aus dem Salpeter wider in das Gold/ derhalben gut Achtung darauff zu geben/ daß der Salpeter zu rechter Zeit darauff geworffen/ und dz Gold auch zu rechter Zeit wider herauß gegoſſen werde/ ſo haſt du geſchmeidig Gold.
Nota.
DIeſe Art/ das Gold nemlich durch den Salpeter ſchmeidig zu machen iſt gut/ man muß aber den Salpeter fein zehlich/ damit er nit ſo ſehr um ſich ſpringe/ und das Gold weg ſprenge darauff werffen/ wañ das Gold will weich werden/ dann ſo zeucht der Salpeter die Unreinigkeit beſſer berauß als wenn es fleuſt.
2. Muß man den Tiegel ausgieſſen/ wann der Salpeter das Gold bedeck et hat/ alſo daß man das Gold nicht darunter blicken ſiehet/ dann fo behaͤlt der Salpeter die Unrein- und die Ungeſchmeidigkeit/ die er ſonſt/ wann man das Gold darunter blicken ſiht/ wieder fallen laͤſt/ und bleibt als dann ſolche Unreinigkeit nicht in den Schlacken/ ſondern kombt wieder in das Gold/ derowegen ſo liegt es nicht an ſtarckem Feuer/ oder am harten treiben wie Ercker meint/) dann wann es nicht ſtarck Feuer hat/ ſo fleuſt das Gold nicht/ ſondern es liegt nur daran/ daß man es nicht zulang im Feuer ſtehen laͤſt.
Folget ein andere Art Gold ſchmeidig zu machen.
Auffm flachen Schir ben.
WAs gut Gold iſt/ oder Vngeriſches Halts/ ſo das ungeſchmeidig waͤre/ ſo nimb ein flachen Schirben/ der darzu gemacht/ und ſo groß ſey/ daß das Gold guten Raum darauff hab/ den beſtreich mit klarer Bleygloͤt/ und ſetz daß Gold darauff (jedoch ſoltu ůber zwo Marck auff einmal nicht einſetzen) und den Schirben mit dem Gold fuͤr das Geblaͤß gethan und getrieben.
So es aber der Blaß nicht halten will/ ſo ſetze ihm ein klein Kuͤgelein gut rein Bley zu/ und vertreibe das wieder/ ſo lang biß es den Blaß haͤlt/ und geſchmeidig wird/ alsdann ſetze es in einen Tiegel/ und geuß es in Zain/ den loͤſche in Vrin/ ſo iſt das Gold ſchmeidig.
Man moͤchte auch das Gold/ durch friſche Kohlen auff den flachen Schirben flieſſen laſſen/ und dann treiben/ hilfft auch wol.
Nota.
MAn nimbt Bleygloͤtt/ ſtoͤſt ſie klein/ beſtreicht damit den Schirben/ (diß geſchicht deßwegen/ daß der Schirben glatt davon werde/ und ſich etwas verglaſure; Setzt ihn in ein Kohlfeuer vor das Geblaͤß/ blaͤſt zu/ biß es in den Fluß gehet/ darnach hoͤrt man mit dem Blaßbalg auff/ und nimbt den Handbalg/ blaͤſt alſo auff die Schirben zu/ daß der Wind halb in die Schirben komme (damit das Antimonium verblaſen werde/ und halb bey der Schirben her) damit das Feuer nicht außgehe/ und ſtarck gnug bleibe/ diß verblaſen muß man nun ſo lange antreiben/ biß es den Blaß haͤlt/ daß iſt/ biß das Gold/ wann man darauff blaͤſet/ keine Haut mehr gewindt/ dann ſo lange noch Unreinigkeit dabey iſt/ und man auff das Gold blaͤſet/ ſo krieget es eine Haut/ ſo es aber den Blaß nicht halten will/ ſo ſetz ihm ein wenig Bley zu/ und verblaß es auch davon/ biß es den Blaß haͤlt/ alsdann ſo leſch es in Vrin ab/ das gibt ihm eine ſchoͤne hohe Farb.
Etliche die legen auch wol einen friſchen Kohlen zuletzt auff den Schirben/ und laſſen das Gold ein weile darunder flieſſen/ dann das gibt dem Gold eine groſſe Hitze/ und reiniget es auch ſehr.
Gold rein auß dem Tiegel bringen.
So du aber ſolch Gold/ es ſey gut oder gering/ auß den Tiegeln in ein Plantſchen gieſſen wilt/ ſo nimb Papier und beſtreich das mit Wachs/ und venediſcher Seyffen/ wirff ein Stuͤcklein darauff/ und weil das noch brennt/ ſo hebe den Tiegel herauß/ und geuß das Gold unter dem Flammen herauß/ ſo hebe den Tiegel herauß/ ſo bleibts warm/ und gewinnt keine Haut/ geuſt ſich auch rein/ daß nichts am Tiegel hangen bleibt.
So ein gutes oder ein Vngeriſch Gold/ von einem unreinen Feuer oder einem boͤſen Rauch unſchmeidig worden waͤre/ ſo kan man ſolchs auch mit dem verblaſen auff einem flachen Schirben ſchmeidig machen/ oder zu eim Zain gegoſſen in der vorgeſchriebenen Cimentpulffer eines legen/ auff eine Stund oder zwo/ ſo wird es auch geſchmeidig:
Oder mit gutem venediſchem Borrax ſchmeltzen/ und vor dem Geblaͤß treiben/ biß es den Blaß haͤlt: oder in manglung dieſer Stůck aller/ ſo ein gut Gold allein von einem boͤſen Rauch ungeſchmeidig worden waͤr/ mit Venediſcher Seyffen geſchmeidig gieſſen/ alſo/ laß die Venediſche Seyffen auff auff einem Schirben verbrennen/ ſo bleibt ein grau Pulffer/ diß brauch an Statt deß Borrax/ ſo laͤſt ſich Gold rein gieſſen.
Wenn das Glod von einem boͤſen Rauch wer ungeſchmei dig worden.
Nota.
Was Ercker §.
So du aber. & §.
So ein gutes.
Sagt iſt alles gut/ und was/ nach dem man die Venediſche Seyffen verbrennt/ zu ruͤck bleibt/ das iſt Sal Alkali und Saltz ſo bey der Venediſchen Seyff iſt mit Mercurio Sublimato und Schweffel und dem Vitro Antimonij kan man das Gold auch ſchmeidig machen/ aber der Salpeter koſtet nicht ſo viel/ und gehet viel geſchwinder damit zu.
Sonſt wann man Gold auff der Cappelln ſchmeidig machen will/ ſo muß man ihm erſtlich etwas heiß/ zuletzt gar heiß thun/ damit das Gold nicht kalt werde/ 2. muß man an die Cappelln ſtoſſen daß es ſchwapt/ ſo gehet die Ungeſchmeidigkeit rein davon.
Etliche werffen auch auff das ungeſchmeidige Gold im Fluß Mercurium Sublimatum/ und verblaſen das Gold damit/ es wird auch geſchmeidig davon/ und iſt ein guter Weg.
Andere brauchen dargegen gelben Schweffel/ aber das Gold muß bald darauff herauß gegoſſen werden: Oder nehmen Spießglaß/ laſſen das in einem Tiegel flieſſen/ und ſo es gefloſſen/ werffen ſo viel Schweffel und Weinſtein darein/ und laſſens im Feuer ſo lang ſtehen/ biß es zu einem Glaß wird/ mit dieſem Glaß wird das unſchmeidige Gold geſchmeidig getrieben.
Mercurt. um Sublimatum.
Schweffel Galß vom Spießglaß
Daß aber auch etliche Goldſchmiedt ein Pulffer brauchen/ darunter Eſuſtum und Gruͤnſpan kommet/ diß ſoll nicht ſeyn/ dann die zwey Stůck ſeynd Metalliſch/ und geben ſich ins Gold/ darvon es geringer wird.
Wie man das Gold auff der Cappelln ſoll ſchmeidig machen.
SO du nun Gold haſt/ ſetz es mit Bley auff eine Cappelln/ und laß es gar heiß blicken/ daß rein und gruͤn auff der Cappelln ſtehet/ aber ehe dann es darauff erhartet/ ſo ſtoß mit der Klufft gemach an die Cappelln/ daß das Gold darinnen ſchwabt oder zittert/ das thue ſo lang biß es erhartet oder ſtille ſtehet/ ſo iſt es geſchmeidig/ wo es aber auff der Cappelln vor dem anſtoſſen erhartet/ ſo iſt es nicht geſchmeidig/ allein daß alles Gold vom Bley eine bleiche Farb gewinnet.
Vnd wiewol andere mehr Stuͤck das Gold ſchmeidig machen/ ſo offtmals von vielen/ mit groſſer Muͤhe gebraucht werden/ ſo will ich doch dieſelben umb kuͤrtz willen nicht ſetzen/ ſondern einem jeden ſolches frey heimſtellen/ meinem oder andern Vnterricht nach zu arbeiten/ allein ich bitte mit Fleiß/ nicht allein in dieſem/ ſondern in allen meinen Bůchern/ auff meine Meinung achtung zu geben/ uñ ihm die Arbeit angelegen ſeyn zu laſſen/ ſo wird ers/ verhoff ich/ ſeinem Begehren nach/ recht finden/ und das Werck ſich ſelbſt urtheilen/ dann ſolche Sachen laſſen ſich nicht auffs Papier mahlen/ daß mans allein auß dem leſen faſſen und urtheilen wolt/ ſondern auß dem leſen kommet der Bericht/ und auß der Handarbeit die Erfahrung.
Deß Autors vermahnen.
Nota.
Das Gold kan auff kein andere Weiſe beſſer und ſchmeidiger gemacht werden/ als auff dieſe nachgeſetzte Manier.
℞.
Sterc: Hom: laß ihn duͤr werden/ und zu einem ſchwartzen Pulffer verbrennen/ oder im Tiegel ealeioniren/ davon auff das ungeſchmeidige Gold geworffen/ und wohl getrieben/ daß ſich das Pulffer darauff verzehrt/ daß iſt gewiß und probirt/ aber noch beſſer iſt es/ ſo man aus demſelben das Saltz extrahiret/ weil es auß dermaſſen ſehr fluͤſſig/ gleichwie ein Sal tartari, kan man auff die Marck Gold 1. Loth werffen/ iſt zum ſchmeidig Treibezeug/ auch ſo man dieſes Saltz/ in reinem Waſſer ſolvirt/ Filtrit, und uͤber die haͤlffte evaporiren laͤſt/ kan man darmit den Mereurium geſchwinde præcipitiren/ das ſonſt kein Saltz leichtlich thut.
Wie man das Gold durchs Spießglaß gieſſen ſoll.
DAs Gold durch das Spießglaß zu gieſſen/ iſt von den Alten derhalben erfunden/ darmit das Gold durch dieſes faſt rein und fein gemacht werden kan/ umb deß willen ſie es auch darfuͤr gehalten haben/ daß diß das einige Mittel und ſonſt keines ſey/ dadurch ſolches geſchehen koͤnne:
Solches iſt wol an dem/ wann das Spießglaß gut iſt/ daß das Gold ſehr hoch und faſt gar fein am Halt kan herauß gebracht werden/ wie es dann auch darvon das ſchoͤnſte Gold wird/ dergleichen in keinem Ciment pflegt zu werden.
Dieweil aber daß Spießglaß in gemein nicht alles gleich gut iſt/ ſondern eines viel beſſer/ auch das Gold von einem ſchoͤner wird als vom andern/ ſo iſt ihm deß Falls nicht wol zu trauen/ daß das Gold allwegen gewiß faſt gar fein herauß kommen ſolt/ und ob wol das durchgieſſen bißweilen auff etliche viel Marck Goldes gebraucht wird/ ſo iſts doch dahin nicht gemeint/ daß ſolches alles gar fein und auff den hoͤchſten Halt darmit gebracht werde/ ſondern man laͤſt ſich begnuͤgen/ wann mans in der Meinung/ auff gut Ducaten Halt bringen kan.
Dann durchs hoͤhere treiben/ greifft das Spießglaß ins Gold/ und wann dann nicht ſondere Geſchicklichkeit zu deſſelbigen ſeygerung gebraucht wird/ ſo gehet ihm etwas vielmehr ab/ als mit dem cimentirn/ derwegen das durchgieſſen auff wenig Gold (daſſelbige faſt gar fein und auffs hoͤchſte zu bringen) am beſten zu gebrauchen iſt/ welches alſo geſchicht.
Dz Spießglaß iſt zum durchgieſſen nicht alles gut.
Item/ ſo du ein Gold haſt/ es ſey deß Halts von ſechzehen/ biß auff ſiebenzehen/ achtzehen oder biß auff drey und zwantzig Karat/ und wilt es mit dem durchgieſſen gar rein und fein machen/ ſo nimb ein Theil deß Goldes/ wo ſolches zimlich reiches Halts iſt/ und zwey Theil gut rein Spießglaß (weil ſichs von dem reinen und guten ehe durchgeuſt) ſetze es zuſammen in einen Tiegel/ blaß ihm zu/ laß flieſſen/ und ſo es wol untereinander gefloſſen iſt/ ſo geuß es in eine warme Gießbuckel/ die von Eiſen oder Meſſing gemacht/ und mit Vnßlicht oder Wachs geſchmiert ſey/ laß das Spießglaß mit ſambt dem Gold darinnen kalt werden/ dann kehre die Gießbuckel umb/ und ſtoß ſie auff einen Stein/ ſo faͤlt das Spießglaß mit ſambt dem Koͤnige der ſich unten geſatzt hat/ und graugelb ſicht herauß/ den ſchlage ab.
Damit du aber das Gold auffs hoͤchſte bringen magſt/ ſo geuß ſolchen Koͤnig/ noch einmal oder zwey mit friſchem Spießglaß/ und alle mal in die Gießbuckel:
Nachmals ſetze den Koͤnig auff einen flachen Schirben ins Feuer/ blaß ihm zu/ ſo ſchmeltzt er gar gern/ allein blaß mit dem Blaßbalg fein gemach zu/ alſo/ daß der blaß gerad auff das Gold im Schirben ſtehe/ das thu ſo lang biß das Spießglaß gar rein wider vom Gold verraucht iſt/ und das Gold den blaß wol haͤlt/ und ſchmeidig wird/ laß es kalt werden/ uñ loͤſch es ab in Vrin/ geuß es folgends nach deinem Gefallen/ ſo haſtu ſehr ſchoͤn und hoch Gold/ welches fuͤr Feingold geachtet wird.
So aber das Gold arm am Halt/ oder gar gering iſt/ ſo nimb deß Spießglaß mehr/ und darzu auff eine Marck Spießglaß vier Loht Schweffel/ und geuß das Gold darmit durch/ wie jetzt geſagt iſt/ und ſetz den Koͤnig zum andern und dritten mal mit friſchem Spießglaß wider ein/ auſſer dem Schweffel.
Letzlich treibe denſelben auff einem Schirben/ daß das Gold gar rein wird.
Man moͤchte auch zu ſolchem durchgieſſen auff jede Marck Gold vier Loht Kupffer oder Kupfferſchlag nehmen/ dann es bekombt eine ſchoͤne Farb davon/ allein wo du Kupffer darzu nimbſt/ muſtu des Spießglaß deſto mehr nehmen/ damit es daſſelbe und den Zuſatz verzehren kan.
Arme Gold durch zu gieſſen.
Ein anders auff gering Gold.
Etliche brauchen zum durchgieſſen auff gering Gold/ das von zwoͤlffe biß inachtzehen Karat haͤlt/ ein ſonders Pulffer von eim Theil Schwefel/ eim Theil Spießglaß/ und eim Theil Todenkopff Preparirt/ nehmen deß zwoͤlff Loht zu einem Marck Golds/ und laſſens wol mit einander flieſſen/ gieſſen es in ein Gießbuckel/ ſchlagen den Koͤnig von den Schlacken/ und gieſſen denſelben mit halb ſo viel Spießglaß/ einmal oder zwey wider durch/ treiben ihn auff einem Schirben/ ſo bekommen ſie gut hoch Gold.
Wie die Gießbuckeln/ Inguß und andere Inſtrument zum durchgieſſen fomirt ſeyn/ das wird die folgende Figur zeigen.
Die Form der gemeinen von Meſſing gegoßnen Gießbuckeln/ A. ein geſchmitte Gießbuckel/ B. der Tiegel/ C. der flache Schirben/ D. der Inguß/ E. die Plantſchen/ F. das Spießglaß mit dem Gold-Koͤnig/ G. daß Spießglaß davon der Gold-Koͤnig geſchlagen iſt/ H.
Das durch gegoſſene Gold ins Ciment zu legen.
So nun das Gold ſo außm durchgieſſen kommen/ gleich auffs reineſte verblaſen waͤr/ moͤchte es noch vom Spießglaß einen Rauch behalten haben/ denſelben darvon zu bringen/ ſchlag das Gold gar důnn/ leg es in ein ſonderlichs darzu gemachtes Ciment/ wie bey den Ciment Beſchreibungen darvon Meldung geſchehen/ laß es etliche Stund darinnen ſtehen/ ſo zeucht es ſolchen auch auß/ und wird auffs reineſte.
Wie das Plickgold oder ander Gold/ das viel Silber hat zu ſcheiden iſt.
DAs ſilberreiche Gold/ ſonderlichen welches auß dem ſchmeltzen kompt/ und deß eine Marck von neun biß ůber zwoͤlff Karat Feingold haͤlt/ das iſt alſo zu ſcheiden:
Kuͤrne es in einem Waſſerſchwal/ wie oben vom Silber berichtet iſt/ fein duͤnn und gleich/ dann probirs/ ſo hat es einen gleichen Halt.
Nachdem nimb das kuͤrnt/ feucht es an mit ſchlechtem Waſſer/ und nimb auff jede Marck deß obgemeldten Pulffers/ zwoͤlff Loth guten gelben Schweffel/ vermengs damit/ und ſetz es in einen verglaſurten Topff/ mit einer Stuͤrtzen verlutirt/ mach ein Circkelfeuer darumb/ biß das Pulffer an dem kuͤrnt wol gefloſſen iſt/ laß kalt werden/ und ſchlag den Topff entzwey/ nimb das kůrnt/ thue es in einen Tiegel/ ſetze es in einen Windofen/ laß ſehr wol flieſſen/ und wirff ein wenig geriebene Glaßgallen/ mit kůrntem Bley vermengt darauff/ laß noch ein weil ſtehen/ darnach geuß es/ ſo deß viel iſt/ in einen warm gemachten und geſchmirten eiſernen Moͤrſchel/ ſo ſetzt ſich das Gold in einen Koͤnig zu Grund/ und das Silber wird zu einem Plachmal/ das ſchlag von dem Gold/ Koͤnig/ der gelblicht und grauw ſeyn wird/ ab:
Vnd weil aber vom erſten Guß/ das Silber nicht alles in das Plachmal kommen koͤnnen/ ſo kůrn das Gold noch einmal/ und richte es mit dem Pulffer zu/ und laß flieſſen/ und geuß widerumb in den Moͤrſchel/ letztlich nimb das Gold/ und geuß es allein mit dem Spießglaß durch/ verblaß das durchgegoſſene auff einer Schirben/ und geuß es rein/ ſo haſt du gut und geſchmeidig Gold/ dieſes durchgieſſen iſt ein Weg/ wann man das Gold eilends bedarff/ ſonſt ſeynd andere und beſſere Weg darzu/ nemlich/ wann das Gold erſtlich mit dem Schweffel/ ein oder zweymal gegoſſen iſt/ ſo moͤchte ſolches ſchmeidig getrieben/ hernacher in Zain gegoſſen/ duͤnn geſchlagen/ und Cimentirt werden/ ſo wuͤrde dem Gold ſo viel nicht abgehen/ aber laͤngere Zeit gehoͤrt darzu.
Das gebrauchte Spießglaß/ darmit du zu letzt das Gold durchgegoſſen haſt/ das behalt allein/ und ſetz es wider in einen Tiegel/ laß wol flieſſen/ und ſetz ihm gefeilt Eiſen zu/ ſo viel/ daß das Spießglaß den Růhrhacken/ mit dem du umbruͤhreſt/ nicht mehr angreifft/ ſo friſt ſich das Spießglaß an dem Eiſen (das es dann gern angreifft) matt/ und laͤſt das Silber und Gold faſt alles ſo viel es bey ihm hat/ fallen/ dann geuß es in einen Moͤrſchel/ oder Gießpuckel/ nachdem es viel iſt/ ſo ſetzt ſich der Koͤnig zu Grund/ den behalt ſonderlich.
Das gebrauchte Spießglaß zu gieſſen.
Das Eiſen benimbt den Spießglaß ſeine Krafft.
Das Plachmal/ das von dem erſten gieſſen/ wie oben darvon gemeldt/ kommen/ das ſetz gleicher Geſtalt in einen Tiegel/ und ſchlag das Silber/ darinnen mit gekuͤrntem Bley und gefeiltem Eiſen ſo lang nider/ biß das Plachmal den eiſern Ruͤhrhacken/ damit man pflegt umb zuruͤhren/ auch nicht mehr angreifft/ ſo ſchlaͤgt ſich auch faſt alles Silber im Tiegel nieder/ dieſes Silber behalt auch beſonders.
Das Plach mal vom Durchgieſſen nider zu ſchlagen.
Was ferner mit dem Plachmal und Spießglaß und Koͤnige zu procediren ſey.
Das uͤbrige Plachmal ſambt dem uͤbrigen Spießglaß/ daraus das Silber und Gold/ wie jetzt gemeldt/ gefaͤllt iſt/ nimbs zuſammen/ und drencks auff einer flachen Schirben/ oder in eine unverglaſſurte thonere Schuͤſſel ins Bley/ ſetz deren zwo ineinander.
Wanns eingedrenckt iſt/ ſo laß auff einem Teſt/ wie es braͤuchlich abgehen/ und merck/ wann das eingedrenckte Bley auff dem Teſt anfaht zu treiben und rein gehet/ ſo ſetz den Silberkoͤnig/ der auß dem Plachmal gefallen/ auch auff dem Teſt/ daß er alſo mit rein abgehet.
Dieſes Silber probir nochmals auff Gold/ wie reichs am Gold iſt/ probier auch den Koͤnig/ der auß dem Spießglaß gefallen iſt/ auff Gold.
So fern nun derſelbige Koͤnig (der doch zuvorn ſonderlich ſoll auff einem Teſt rein gebrannt ſeyn) nit gar reich am Gold waͤr/ ſo ſetz ihn auch unter diß Silber/ und ſcheids ſonderlich im Scheidwaſſer/ nehern Weg wirſtu auff ſolches Gold rein zu machen ſchwerlich haben/ und wiewol ſich dieſer Bericht anſehen laͤſt/ als wanns ein weitlaͤufftiger Weg waͤr/ ſo iſts doch nicht/ ſondern wann man in der Arbeit iſt/ ſo gehet es bald von ſtatten/ dann das Gold mit dem Schweffel und Spießglaß alſo zugerichtet/ fleuſt leichtlich/ und koͤnnen in einem halben Tag oder in einem Tag/ viel guͤß geſchehen/ mag derhalben ein jeder/ wie ſichs am beſten leiden wil/ ſelbſt ſein Nachdencken haben.
Wie man das gebrauchte Spießglaß ſeygern ſoll.
WEil das gebrauchte Spießglaß etwas am Gold zu ruͤck haͤlt/ ſo bleibt noch Gold und Silber darinn/ ſolchs rein herauß zu bringen (wlches das Spießglaß geſeygert heiſt) thu ihm alſo/ ſetze das gebrauchte Spießglaß zuſammen in einen Tiegel/ iſt deſſelben ein Pfund/ ſo ſetze ihm vier Loht gefeilt Eiſen/ ein Loht Kupffer/ vier Loht Bley/ und vier Loht Glet zu/ laß es wol untereinander flieſſen/ geuß es dann in eine Gießpuckel/ oder laß in dem Tiegel erkalten/ dann ſetze das Spießglaß wider in einen Tiegel/ und ſchlage es mit einem wenig gekuͤrntem Bley und Glet allein nieder/ und wirfſ gegoſſen Saltz darauff/ laß wol im Fluß ſtehen/ und geuß es in eine Gießpuckel:
Die Koͤnige ſo davon werden/ treib auff einem Teſt ab/ ſo bekomſtu dein Gold und Silber/ ſo viel das Spießglaß bey ſich behalten hat:
Das magſtu noch einmal mit friſchen Spießglaß durchgieſſen/ ſo kompt das Gold herauß/ aber doch behaͤlt das Spießglaß noch etwas am Gold zu ruͤcke/ das in das Silber kompt/ das auß dem Spießglaß gemacht wird/ daß muß man im Scheidwaſſer ſcheiden/ iſt es am Gold zu reich/ ſo muß man ihm Feinſilber zuſetzen/ daß es das Waſſer angreiffe.
Etliche brauchen aber das Spießglaß/ ſeygern alſo/ ſie nehmen ein Theil Spießglaß/ ein Theil Victril/ ein Theil Salpeter/ ein Theil gekuͤrnt Bley/ drey Viertheil gefeilt Eiſen/ und ein wenig Kupffer/ das ſetzen ſie in einen Schirben/ und laſſen es verriechen/ ſo bleibt allda untereinander eine gemengte Materia/ der ſetzen ſie nach der Meinung deß Spießglaß mehr friſch Bley zu/ und ſieden es rein an/ und treiben dann das Bley auff dem Teſt ab/ ſo findet ſich das Silber und das Gold/ daß das Spießglaß in ſich gehabt hat.
Wann das Spießglaß ziemlich reich am Gold und Silber iſt/ ſo kan es auch folgender Geſtalt rein gemacht werden/ und iſt das beſte ſeygern/ allein daß es viel Muͤhe nimbt/ und etwas weitlaͤufftig zugehet.
Nimb das Spießglaß/ ſetz es auff einen Schirben/ laß es wol flieſſen/ und ſetze ihm gefeilt Eiſen zu/ und růhre es mit einem Eiſen allezeit umb/ und wirff deß gefeilten Eiſens ſo viel darein/ biß das Spießglaß das Eiſen/ damit du umbruͤhreſt (wie offt gemeldt) nicht mehr angreifft/ welches dann leichtlich zu ſehen/ und ſetze alsdann demſelbigen Spießglaß Bley zu/ und ſeude es rein an:
Durch ſolchen Zuſatz deß Eiſens/ wird dem Spießglaß die Wildigkeit benommen/ daß es ſich darnach leichtlich anſieden laͤſt/ gehet auch auff dem Teſt reiner ab/ daß es nicht einfriſt/ und iſt ein guter Weg.
Reichſpießdlaß zu ſeygern.
Wie man das Gold durchs Aqua regis gar rein und fein machen ſoll.
DIeweil das Aqua Regis, allein das Gold/ und nicht das Silber angreifft/ ſo acht ich/ es moͤcht durch dieſen Weg/ das Gold am reinſten und gar fein gemacht werden/ nemlich alſo:
Nimb gut hoch Gold/ ſetz es auff einen guten darzu gemachten Teſt/ laß mit reinem Bley darauff rein abgehen/ daß du gewiß biſt/ daß kein Kupffer darbey blieben/ alsdann verblaß das Gold auff einem Schirben/ biß es ſchmeidig wird/ dann ſchlags důnn/ gluͤes und thus in einen guten beſchlagenen Glaßkolben/ geus darauff Aquam Regis und ſolvir das Gold alles auff/ was ſich nicht ſolviren wil/ und im Glaskolben ligen bleib/ das iſt kein Gold/ dann geuß das Aqua Regis, darinn das ſolvirte Gold iſt/ rein ab/ und thu es in einen andern Glaßkolben/ und zeuch das Waſſer darvon/ ſo bleibt das Gold im Glaßkolben/ das geuß zuſammen und verblaß rein:
Dieſes Gold alſo zugerichtet/ mag fuͤr Feingold geurtheilt werden/ dieweil das Aqua Regis nichts dann allein Gold und Kupffer angreifft/ und das Gold erſtlich auff dem Teſt vom Kupffer rein gemacht wird/ ſo kan nichts anders dann rein Gold auß dem Aqua Regis kommen.
Wie aber nun gute Aqua Regis, wie ich ſelbſt gebraucht hab/ ſolln gemacht werden/ deſſen biſt du oben außfuͤhrlich berichtet worden.
Nota.
Aqua Regis ſo da Gold/ Kupffer/ Bley/ Zinn/ und Mercurium Sublimatum wie auch Arſenicum ſolvirt.
℞. 2. Theil Spiritus nitri, ein Theil Spiritus Salis, geuß es zuſammen in einen Kolben/ ſtopff ihn zu/ und laß es eine Nacht auff gelinder waͤrme in digeſtione ſtehen/ ſo vereinigen ſich dieſe beyde Geiſter/ und geben ein ſtarck Aqua Regis.
Alius Modus.
℞. 1. Pfund Aquafort (es iſt nicht noͤhtig daß es gefeiltgefaͤllt ſey) thue es in einen Glaßkolben ſo 1½ Viertel von einer Ellen lang ſey/ wirff 8. Loht gemein Saltz (gefloſſen iſt beſſer/ doch muß das gefloſſen Saltz im flieſſen nicht uͤbertrieben ſeyn/ ſondern man muß es ſo bald es fleuſt heraußgieſſen/ damit es bey ſeiner Krafft bleibe/ und allein die uͤbrige Feuchtigkeit davon komme/) hier in/ ſetze ihn in die Aſche oder Sand/ lege eine Vorlage vor/ und verlutir die Fugen wohl/ gib ihm darnach erſtlich eine geliude/ darnach ſtaͤrcker Feuer/ ſo werden zu letzt die rohten Spiritus gehen/ halt nun mit dem Feuer ſo lang an/ biß nicht allein keine Tropffen mehr gehen/ ſondern der Helm auch nicht mehr roht ſcheint/ denn das iſt ein Anzeigung daß die rohten Spiritus alle heruͤber ſind/ nimb die Vorlagen ab/ da findeſtu ein ſchoͤn gelb Aqua Regis, ſo man von ſeinen Fecibus nicht weiter reinigen darff/ ſondern im Kolben wird ſich das Saltz haben weit und hart angeſetzt und kan nicht wohl loß gemacht werden/ derowegen geuß Waſſer darauff/ und laß es darinn ſolviren/ alsdann bekombſtu den Kolben auch wieder rein.
Wann du nun ſein Gold oder Gold da Silber unter iſt/ im Aquafort ſolviren wilt/ ſo ſchlag das Gold zu duͤnnen Blechen/ mach Rollen darauß/ thue ſie in ein Scheidkoͤlblein/ geuß ſo viel Aqua Regis darauff/ daß es drey Finger breit daruͤber hergehet/ ſetz es auff warme Aſchen/ oder Sand/ ſo wird das Aqua Regis das Gold ſolviren/ (doch wirfft es keine Blaſen und ſiedet auch nit ſo ſehr wie das Silber/ dann das Gold viel zu ſchwer darzu iſt/ und wirdſchoͤn Goldgelb werden/ iſt aber Kupffer beym Gold/ ſo faͤrbet ſich das Aqua Regis gruͤn/ wann man das Aqua Regis außſolviret hat/ das ſiehet man daran wann es nicht mehr in das Glaß ſteiget/ und das Aqua Regis hoch gelb worden iſt/) ſo geuß es ab in ein ander Koͤlblein/ geuß friſches Waſſer auff das Gold/ und laß es wieder ſolviren wie zuvor/ wann du nun alle dein Gold ſolvirt haſt/ ſo geuß die Solution in eine glaͤſerne Schale/ ſolvir darnach Vitriol im Waſſer/ filtrir es/ ſonſt ſetzẽ ſich die Feces mit zu Grunde im niederſchlagen/ und auß dieſer Urſach taug auch nicht daß etliche mit nuſolvirtem Vitriol das Gold niederſchlagen/ und geuß dieſes Vitriol Waſſers ungefehr 2. oder dreymal ſo viel als der Solution iſt/ zu der Solution in die Schale/ oder ſo viel daß die Solution wol gruͤnen wird/ ſetz ſie auff den Ofen/ ſo wird ſich das Gold niederſchlagen in einen blauen Kalck dann das Gold nimbt die Esſentiam Vitrioli an ſich/ und wird braun davon/ und das Kupffer wird im Waſſer bleiben/ wann es nun alſo eine Nacht geſtanden hat/ ſo ſetzet ſich wol ein guͤlden Haut oder Schaum auff das Waſſer/ auß der Haut wollen etliche ein Oleum Solis machen/ aber ſie iſt viel zu leicht und nichts nutz/ derowegen geuß das Waſſer vom blauen Kalck ab in ein andere Schale/ ſuͤß darnach den Kalck auß/ alſo.
Gieß Waſſer darauff/ daß der Napff oder die Schale voll davon werde/ ruͤhre es mit einem ſtock umb/ laß ein paar ſtund auff dem Ofen ſtehen/ biß ſich der Kalck wohl geſetzt/ darnach genß das Waſſer ab/ geuß friſches darauff/ und diß auff und abgieſen wiederhol ſo offt/ biß das Waſſer ſo abgegoſſen wird/ nicht mehr ſcharff ſchmeckt/ alsdann ſo laß den blauen Gold Kalck auff dem Ofen in dem irdenen verglaſurten Napff fein trocken werden.
Alius Modus.
℞. 1. Pfund Spiritus nitri, 8. Loht gedoͤrt Saltz/ thue es miteinander in ein Kolben/ nnd treib den Spiritum nitri vom Saltz heruͤber/ biß das Saltz trocken wird/ ſo bekombſtu auch ein gut Aqua Regis.
Alius Modus.
Man mag auch 1. Pfund Aquafort nehmen/ darunter 8. Loht Saltz thun/ und in digeſtione das Saltz ſich darin ſolviren laſſen/ ſo haſtu auch ein gut Aqua Regis.
So viel hab ich guͤnſtiger Leſer/ von den Gold-Ertzen/ und derſelben Arbeit/ gemeinen Bergleuten und jungen Probirern/ zu fernerer Vbung und nutz/ beſchreiben woͤllen/ dem mag ferner nachgedacht werden.
APPENDIX.
Annotationes uͤber Herrn Erckers zweytes Buch.
Vöm Vrſprung/ Weſen und Beſchaffenheit deß Golds.
ALhier haben wir unter Handen den Koͤnig der Metallen/ Sol oder die Sonngenannt/ welchem die gantze Welt nachlaͤufft/ und alles andere dafuͤr hingibt/ als Perlen/ Edelgeſtein/ und was nur hoch und koͤſtlich geſchaͤtzt wird/ ſeine Materi und Weſen iſt nichts anders/ als ein gantz reiff-und fixes Queckſilber/ da hergegen das Queckſilber ein gantz rohes Gold mag genennet werden/ daher auch dieſe beyde einander wunderlich lieben/ wie denn alle andere Metallen auff dem Queckſilber ſchwim̃en/ das Gold aber gehet darinn zu Grund/ auß Urſachen daß es noch ſchwerer iſt als daſſelbe/ da hingegen das Queckſilber alle andere Metallen überwiegt/ und deßwegen den unterſten Platz einnimbt/ ſo daß ſie darauff ſchwimmen můſſen.
An Beſtaͤndigkeit und Unzerſtoͤrlichkeit iſt dem Golde kein Ding in der Welt gleich/ und darumb haͤlt man auch dafuͤr/ daß es die laͤngſte Zeit zu ſeiner Gebehrung erfordere.
Nemlich in die tauſend Jahr von ſeinem erſten Urſprung an/ biß zu ſeiner hoͤchſtẽ Vollkom̃enheit/ man findet es gemeiniglich nur in warmen und temperirten Landen/ als Arabien/ Vngern/ Spanien/ Guinea/ Indien/ es wird auch in vielen Flüſſen gefunden/ jedoch auch nur an gewiſſen Oertern der Flůſſe/ und nicht ůberall in denſelben/ worauß zu vermuhten/ daß die Influentz deß Himmels viel dabey thun můſſe/ doch iſt ſolches biß anhero noch nicht gnugſam erkundiget/ wie denn die Goldwaͤſcher weiter nicht kommen als an die Ufer/ ſtehet aber zu vermuhten/ daß in mitten der Fluͤſſe/ da es am tieffſten iſt mehr Gold gefunden werde/ weil das Gold als ein ſchwerer Corpus ſich ohne Zweiffel mehr nach dem tieffen Grunde begibt/ und ſolt man billich auff eine ſo nůtzliche Nachforſchung mehr Fleiß wenden/ und auff gewiſſe Inſtrumenta bedacht ſeyn/ womit man in den Goldreichen Stroͤmen/ an dem mittelſten und tieffſten Orten/ den Sand in groſſer Menge koͤnt herauß heben/ und deſſen Halt fleiſſig erkundigen/ weil daſelſt noch nie gewaſchen worden; Woher es aber komme/ daß ein Fluß vor dem andern Goldreich iſt/ halt ich/ daß die unterſchiedliche Influentz deß Himmels viel dabey thue/ dann wann das die Urſach allein waͤre/ daß ſie in Goldreichen Bergen beſaͤmet wůrden/ můſte wie gedacht/ ůberall und an allen Plaͤtzen eines ſolchen Fluſſes Gold gefunden werden/ und auch andere Baͤche/ die auß eben denſelben Gebuͤrgen/ jedoch anders wohin lauffen/ eben alſo beſchaffen ſeyn/ welches doch in der That nicht alſo befunden wird/ es ſind gleichwol einige/ die vor gewiß verſichern/ daß gantz und gar kein Sand gefunden werde/ der nicht etwas Gold halte/ welches ſie ſelber vielfaͤltig probirt und befunden haͤtten/ daß ein jedweder Sand/ wenn er geſichert und geſchwemmet wůrde/ etwas ſchwartzen Pulffers zu růck laſſe/ welches wenn es geſchmoltzen werde/ in ein Gold-Koͤrnlein gehe/ ſo ich dahin geſtellet ſeyn laſſe/ nichts deſto weniger bleibts darbey/ das dennoch ein Sand oder Fluß fůr dem andern ſo viel Gold fuͤhre/ daß es mit Nutz darauß koͤnne ſeparirt werden/ und daß auch deß Goldes allererſter Urſprung und Prima Materia, wie auch der andern Metallen anders nichts iſt/ als das reine ſimpele gemeine Waſſer/ worauß durch Wůrckung der Sonnen/ und den Motum der Elementen die drey Principia, als Saltz oder Arſenicum, Schweffel und Queckſilber/ und auß dem reineſten derſelben das Gold/ dem unreinen aber/ Sand/ Kieſeln und andere Steine wachſen/ wie auch darauß gnugſam abzunehmen/ daß gedachte Dinge einander ſehr nahe verwand ſeyn můſſen/ weil faſt allemal metalliſche und ſteiniſche Materi beyeinander gefunden werden.
Von Probirung der Goldhaltigen Ertze und Schliche.
ES iſt unſer Author in etlichen Stůcken/ mit andern Probirern wegen anſiedung der Gold Ertze nicht aller dings einig/ in dem er dieſelbigen/ wie ſie einem vorkommen/ mit funffzehen Schwehren gekoͤrntes Bleyes/ und einer ſchwehre Bleyglaß lehret anſieden/ gleich den Silber Ertzen/ mit Verſicherung/ daß darzu keiner andern Weitlaͤufftigkeit deß Roͤſtens und Abloͤſchens in Vrin oder gewiſſen Laugen/ von noͤhten/ dargegen fundiren ſich einige andere auff dieſe Rationes, daß zwar das Gold gantz gern ins Bley gehe/ wenn es nemlich corporaliſche Goldart habe/ wenn es aber in den unſchmeidigen Ertzen mit den Mediis mineralibus, welche ſind ein unreiner raubiſcher Schweffel/ arſenicaliſcher Mercurius/ und grober Berg/ umbfangen/ und darinn verſtreuet ſey/ koͤnne das Bley im anſieden nicht zu dem Goldſtaͤublein kommen/ ſondern werde von ſolchem Schweffel/ und Mercurio ſelbſt calcinirt/ und zu Schlacken auch gantz flůchtig gemacht/ wodurch etwas vom zarten Golde/ ſo noch kein Corpus ſey/ verfuͤhrt werde/ ſondern wann man recht mit dem anſieden verfahren wolle/ müſſe man es Roͤſten/ in Knaben Harn abloͤſchen/ und denn mit einem ſtarcken alcaliſchen Fluß vorher corporaliſch machen und figiren, ſo gehe es hernach gern ins Bley/ darinn man ſich folgender Geſtalt zuverhalten habe; Nemlich wann man einen gůldigen Kobolt/ oder ander Goldhaltendes ſchmeidiges Ertz hat/ ſoll man es ein wenig roͤſten/ und in Harn abloͤſchen/ denn klein reiben/ und deſſen einen Centner abwegen/ ſolches unter zwey Centner deß ſchnellen Fluſſes vermengen/ zuſammen in einen ſaubern Tiegel thun/ mit Saltz bedeckt/ und einen Deckel auff den Tiegel/ daß keine Kohlen drein fallen/ laß es im Windofen allgemach in Fluß kommen/ wenn mans nun hoͤret wol arbeiten/ ſoll man noch 15. ſchwehren Bley in denſelbigen Tiegel thun/ und es ſo lang miteinander flieſſen laſſen/ biß es ſchlacket/ alsdann herauß gethan und erkalten laſſen/ wenns erkaltet iſt/ ſo zerſchlag den Tiegel/ und laß das Merck auff einer Treibſcherben/ im Probir-Ofen vollends anſieden/ ruͤhr es mit einem gluͤenden eiſern Drat umb/ und ſo es gnugſam geſchlackt/ ſo heb es heraus/ und laß es im Schirben erkalten/ alsdann ausgeſchlagen und abgetrieben.
Es iſt auch zu mercken/ daß wann man ein geroͤſtet Ertz mit gedachtem Fluß ſchmeltzt/ ſo ein Quartz oder ſchmeidig Gold Ertz iſt/ muß man unter dem Fluß etwas gefeilt Eiſen nehmen/ damit der Fluß zu verzehren habe/ und nichts vom Golde rauben moͤge; Will man aber einen Gold Kiß probiren/ muß man ſolchen wol glůhen/ in Harn leſchen/ und ſolches einmal oder drey wiederholen/ veraͤndert er die Farb/ ſo iſt er falſch/ behaͤlt er aber im glůhen/ die erſte Farb/ ſo iſt er gůldiſch/ und muß alſo damit procedirt werden:
Puch das Ertz klein zu Broͤcklein wie die Linſen/ wieg deſſen 2. Centner/ glůhe und roͤſte ſolches auff einer Treibſcherben/ uñ leſch es in Harn/ und ſolches einmaloder acht/ biß es nit mehr raucht/ ſondern mild iſt/ denn reib es klein/ theils in 2. gleiche Theil/ deren eins wiege/ umb zu ſehen wie viel im Roͤſten iſt abgangen; denn richte es ein mit gedachtem Fluß wie das das vorige/ und wieg darzu nach dem Centner Gewicht 8.
Pfund Eiſen/ weil es im Roͤſten mild worden iſt/ damit der Fluß zu verzehren habe.
Nachmals ſied es mit Bley an/ und handele damit wie mit dem vorigen.
Will man aber Goldſchlich/ Granaten/ Goldſchůrrel-Koͤrner/ und Seyffen Werck probirn/ muß man ſolche/ dafern ſie arm am Golde/ Schlichten/ ſind ſie aber reich/ ſo roͤſte derſelbigen 2. Centner in zugedeckten Schirben/ damit ſie nicht wegſpratzen/ alsdann in Knaben Harn geloͤſcht/ und ſolches einmal oder 8. dann klein gerieben/ und noch ein wenig geroͤſtet/ alsdann mit 2. Theilen deß ſtarcken Alcali, ſo hernach folgt vermiſcht/ und 8. Pfund Eiſenfeilig zu einem Centner/ der Koͤrner; alsdann vor dem Geblaͤſe getrieben/ und im Fall es ſich blehet und ungeſchmeidig iſt/ thut man etwas gefloſſen Saltz darauff/ und blaſet noch etwas zu; Wanns nun ſchlacket und ſich ſchmeidig ergibt/ ſo gies es in einen warmen geſchmiedten Gießpuckel/ klopff ein wenig dran daß es ſich ſetze/ alsdann findet ſich nach Erkaltung ein Koͤnig/ welcher abgeſchlagen/ und abgetrieben wird.
Wofern aber der Fluß nicht ſtarck genug/ und es daher nicht recht vorm Geblaͤß Schlacken wolte/ muß man nebſt dem Fluß und Saltz auch 15. Centner rein Bley zuſetzen/ und es im übrigen regieren wie vorhin vom Gold Kiß gedacht.
Der ſtarcke alcaliſche Fluß zum anſieden der Schurrel- Koͤrner.
NImb ein Theil ungeloͤſchten Kalck/ ein Theil gemein Saltz/ ein Theil Weid-Aſchen/ ein Theil Harn/ einen halben Theil Salpeter/ und einen halben Theil rohen Weinſtein/ ſtoß alles ein wenig/ und miſch es untereinander/ thu es in einen Keſſel/ und ſied es mit Waſſer eine geraume Zeit/ ſchuͤtt das Waſſer ab/ und thu die Materi auff ein dicht leinen Tuch/ in einen Laugen Korb/ dadurch gieß das abgegoſſene Waſſer einmal oder ſechs/ und zu letzt mit etwas friſchem Waſſer nachgeſpůlet/ damit alles gelaugt werde/ die Lauge koch in einem Keſſel/ gantz trucken ein/ ſo haſtu am Boden ein ſehr ſcharpff Alcali, ſo hierzu gebraucht wird/ in Mangel deſſen kan man auch unſers Authoris Fluß/ ſo er zu Anſiedung der Goldſchliche beſchrieben/ hierzu anwenden.
Auff gedachte Proben nun kan man ſich verlaſſen/ was aber die Außquickung deß Goldes mit dem Queckſilber belanget/ ſtehet zu erachten/ daß der Mercurius nicht alles Gold ſo gantz rein aus den Schlichen verſamlen kan/ wie erwehnter Fluß und Bley thut/ auch pflegt er vom Golde etwas mit weg zu fůhren und zu rauben/ wenn er davon im verrauchen durchs Feuer davon getrieben wird/ derhalben keinem Probirer oder Wardein gebühren will/ das jenige was aus dergleichen Proben mit dem Anquicken komt/ fuͤr den eigendlichen gewiſſen Halt deß Ertzes oder Schlichs anzugeben.
Auch iſt zu mercken/ daß man wohl nůtzliche mit dem Gold-Amalgama (alſo wird ins gemein die Maſſa genennt/ welche aus Queckſilber und Gold/ ſo das Queckſilber in ſich gezogen/ beſtehet) handeln kan/ als die gemeinen Goldwaͤſcher zu thun pflegen/ welche das ůbrige Queckſilber durch ein Leder vom Golde drücken/ ſo viel als ſie koͤnnen/ und was ſich nicht davon drůcken laͤſt/ daſſelbe laſſen ſie im Feuer davon rauchen/ ſo bleibt das Gold allein beſtehen/ das wegrauchende Queckſilber aber gehet verlohren/ welches zwar wenn es nur ein Loht oder zwey ſind/ nichts zu bedeuten hat/ dafern aber die zurůck bleibende Maſſa im Leder mit Gold und allem acht Loht wiegt/ ſo iſts ſchon der Můhe werth/ daß man es in ein glaͤſern Retoͤrtlein thue/ das Queckſilber in ein vorgelegt Glaß treibe/ und alſo auffange/ denn ſolche fůnff oder ſechs Loht Mercurii/ die das Gold bey ſich im Leder behaͤlt/ ſind ſchon mehr werth als das glaͤſerne Retoͤrtlein/ welches drauff gehet/ daſſelbe Queckſilber das alſo auffgefangen wird/ iſt auch zu dergleichen Arbeit weiter zu brauchen/ beſſer als ein friſches/ ſo noch nicht gebraucht worden/ dieweil es das ſubtile Gold/ ſo es ſonſt im wegrauchen zu rauben pflegt/ mit herüber fůhrt/ das Queckſilber aber/ welches vom Gold durchs Leder oder Barchend gedruckt wird/ fuͤhret ein Theil Gold mit durch/ kan aber ohne Sorge dabey gelaſſen werden/ wenn mans weiter zur Außquickung brauchen will/ zuletzt aber/ wenn alle Anquickung geſchehen/ iſt nicht noͤhtig/ daß man wie vorhin/ es durch Leder von Gold drůcke/ ſondern man kan es miteinander in eine Retorte oder eiſern Krug thun/ und alles Queckſilber auff einmal vom Golde herůber treiben.
Von unterſchiedlichem Halt der gangbaren guͤldenen Müntzen.
DOppelte Ducaten halten 23. Karat 11. Gren gelb/ 1. Gren weiß/ 0 Gren roht.
Einfache Ducaten ſo nach der Reichsordnung gemůntzt ſind/ ſollen halten 23. Karat/ 8. Gren gelb/ und 4. Gren weiß.
Portugaleſer halten 23. Karat/ 11. Gren gelb/ 1. Gren weiß/ 0. Gren roht.
Roſenobel halten 23. Karat/ 10. Gren gelb/ 2. Gren weiß/ 0 Gren roht.
Engelotten halten 23. Karat/ 8. Gren gelb/ 2. Gren weiß/ 2. Gren roht.
Neue Engelotten halten 22. Karat/ 10. Gren gelb/ 1. Karat weiß/ und 2. Gren roht.
Heinrich Nobel halten 23. Karat/ 9. Gren gelb.
Hollandiſche Ducaten 23. Karat/ 7. Gren gelb/ 5. Gren weiß/ 0 Gren roht.
Einfache Cruſaten 23. Karat/ 3. Gren gelb/ 6. Gren weiß/ und drey Gren roht.
Doppelte Cruſaten 23. Karat/ 4. Gren gelb.
Polniſche Vngeriſche Gůlden/ Matinaſch genannt/ halten 23. Karat/ 9. Gren gelb/ 3. Gren weiß.
Sigismunder Vngeriſche Gůlden halten 23. Karat/ 10. Gren gelb/ 2. Gren weiß.
Ladißlaiſche Vngeriſche Gůlden 23. Karat/ 8. Gren gelb 4. Gren weiß.
Ferdinander Vngeriſche Gůlden 23. Karat/ 5. Gren gelb/ 6. Gren weiß/ und 1. Gr. roht.
Ludwiger Vngeriſche Gůlden 23. Karat/ 4. Gren gelb/ 5. Gren weiß/ 3. Gren roht.
Můnſterberger Vngeriſche Gůlden 23. Karat/ 7. Gren gelb/ 5. Gren weiß.
Biſchoffs Neiſſen Vngeriſche Gülden 23. Karat/ 7. Gren gelb/ 5. Gren weiß.
Januſchwey Vngeriſche Gůlden 23. Karat/ 4. Gren gelb/ 4. Gren weiß/ 4. Gren roht.
Polniſche Vngeriſche Gůlden 23. Karat/ 6. Gren gelb.
Breßlauiſche Vngeriſche Gülden 23. Karat/ 5. Gren gelb/ 4. Gren weiß/ 3. Gren roht.
Spaniſche Ducaten 23. Karat/ 6. Gren gelb.
Dantziger Ducaten 23. Karat/ 6. Gren gelb.
Frantzoͤſiſche Kronen 21. Karat/ 8. Gren gelb.
Italianiſche Kronen 21. Karat/ 8. Gren gelb.
Venediſche Kronen 21. Karat/ 7. Gren gelb.
Kronen mit F. halten 22. Karat/ 0 Gren gelb/ 1. Karat 4. Gren weiß/ und 8. Gren roht.
Sonnen Kronen halten 22. Karat/ 4. Gren gelb.
Kronen nach deß Reichs Anſchlag/ 22. Karat/ 3. Gren gelb.
Goldguͤlden nach deß Reichs Anſchlag/ 18. Karat/ 6. Gren gelb.
Philipps Gůlden 15. Karat 8. Gren gelb/ 6. Karat 4. Gren weiß/ und 2. Karat roht.
Kronen mit dreyen Loͤwen/ und dreyen Lilien/ halten 21. Karat/ 9. Gren gelb.
Kemper Schwoller- und Deventer Gůlden 12. Karat/ 11. Gren gelb/ 2. Karat roht.
Nimmeger Gůlden halten 14. Karat/ 10. Gren gelb/ 1. Karat 1. Gren roht.
Emder Gůlden halten 14. Karat/ 5. Gren gelb/ und 2. Karat roht.
Keyſer Gůlden halten 13. Karat/ 11. Gren gelb/ 1. Karat 10. Gren roht.
Staͤtter Gülden 13. Karat/ 9. Gren gelb/ 1. Karat 9. Gren roht.
Geldriſche Reuter-Gůlden 13. Karat/ 6. Gren gelb/ 2. Karat 10. Gren roht.
Deventer Gůlden mit einem gantzen Adler 13. Karat/ 9. Gren gelb/ 2. Karat 1. Gren roht.
Boͤmiſch Gůlden 18. Karat/ 2. Gren gelb.
24.
Karat iſt ein Marck oder 16. Loht/ 1. Karat iſt 12. Gren oder zwey drittentheil von einem Loht/ 1. Gren iſt der achtzehende Theil von einem Loht und ohngefehr 14. Gerſten-Koͤrner ſchwehr.
Von gutem Scheidwaſſer womit man das Gold und Silber von einander ſcheidet.
DAs gute und gerechte Scheidwaſſer kan nach treulichem Unterricht unſers Authoris auß Salpeter und Vitriol allein gebrannt werden/ auch mag man auff folgende Weiſe herrlich gut Aquafort diſtilliren/ nemlich nimb 4. Pfund Vitriol/ calcinir denſelben wie unſer Author lehret/ und merck wie viel er im calciniren am Gewicht verliehrt/ denn alſo ſchwer alß ſolcher Abgang iſt/ muß gemein Waſſer in die Vorlage gethan werden/ ins gemein aber wird auß einem Pfund friſchen Vitriol/ der nicht allbereit an der Sonnen oder in der waͤrme zu Mehl zerfallen iſt/ nach der gebůrlichen Calcination ein halbes Pfund; weiter nimb gegen gedachte 4. Pfund zu rechnen ein halb Pfund Alaun/ ſolchen calcinir auch/ wie man ſonſt pflegt Alaun zu brennen/ hirzu wieg auch ab 2½ Pfund gelaͤuterten Salpeter/ ſtoß alles groͤblich/ daß es Proͤcklein gebe Erbſen groß/ und vermenge es untereinander/ thu es dann in einen ſtarcken Krug von Waldenburgiſcher/ Siburgiſcher oder anderer ſteinichten Erde/ auch thuts im Fall der Noht ein iedweder gemein gut und wolgebrant irden Zeug/ welche man in Mangelung beſſerer bey Hafnern kan machen/ und inwendig glaſuren laſſen/ in ſolcher groͤſſe/ daß obgeſetztes Gewicht der Species ooer ingredientien deß Scheidwaſſers doppelt oder dreyfach genommen/ ſelbiges Geſchirr nur halb erfůlle/ ſolcher Geſchirr kan man etliche in Vorraht machen und formiren laſſen/ wie groſſe abgenommene Glaßkolben/ mit ſo weiten Haͤlſen/ daß ein groſſer glaͤſerner Helm darauff ſchlieſſe/ in einen ſolchen irdenen Kolben oder Krug thue obgedachter vermiſchter Specien zehen oder zwoͤlff Pfund/ nachdem du wohl in Acht genommen/ wie viel unter ſelbigen calcinirter Vitriol ſey/ und wie viel er im calcioniren Feuchtigkeit verlohren/ damit man ſo viel gemein Waſſer vorſchlage/ und nachdem der Zeug in den Krug gethan worden/ ſo kehr den Staub im Halſe deſſelben mit einer Feder auch hinab/ ſetz alsdann den Krug etliche Tage in einen Keller/ und hernach in einen Diſtillirofen/ entweder nach unſers Authoris Beſchreibung mit einem Heintzen-Thurn/ oder ſonſt in einen gemeinen Ofen mit einem Roſter/ darunter ein Aſchloch/ ůber dem Roſter aber ein Loch ſey die Kohlen darein zu thun/ welche Loͤcher mit Stoͤpffeln oder eiſern Thürlein beſchloſſen werden.
Gleich uͤber das obere Loch wird ein Finger oder Daumens dicke/ und noch ſo breite eiſerne Schiene uͤber zwerch gelegt/ worauff der Krug geſetzt wird/ oben wird der Qfen umb den Hals herumb gantz zugedeckt und verſtrichen/ doch 3. oder 4. Loͤchlein mit Stoͤpfeln gelaſſen/ dem Feuer Lufft zu geben/ wenn nun der auffgeſetzte Helm und alle Fugen verlutirt und getrucknet/ feurt man gantz gelind unter den Krug/ und regirt das Feuer mit den Stoͤpfeln/ daß es in die zwoͤlff Stunden gantz gelind gehet/ ſo kan man in einem ſolchen Ofen in dergleichen Krug/ ja auch in einer Retorten ohn überlauffung deß Zeugs nach allem begern Aquafort brennen/ und hat man ſich im uͤbrigen nach dem Bericht unſers Authoris zu verhalten.
Ein gut Lutum zu verſchlieſſung der Fugen und geriſſenen Glaͤſern.
NImb Waͤitzenmehl/ ſubtil gepulffert venediſch Glaß/ ſubtil gepulfferte Kreiden jedes ein Theil/ geſiebt Ziegelmehl einen halben Theil gegen eins der vorigen/ miſch alles untereinander/ nimb auch darzu ein wenig Schabſel von Leinwad oder Barchet/ befeuchte es mit geklopfftem Eyerklar/ daß es ein důnner Teig oder Lutum werde/ ſolches ſtreich auff leinene Tuͤchlein wie ein Pflaſter/ umbſchlag damit die Fugen der Glaͤſer/ und laß es vor der anfeurung deß Ofens trucken werden/ wenn auch ein Glaß einen Riß bekombt/ ſo leg ebenmaͤſſig ein ſolch Pflaͤſterlein darauff/ und laß es trucknen/ ſo haͤlts ganß faͤſt und beſtaͤndig.
Von Laͤuterung deß Scheidwaſſers und zurichtung daß es weder zu ſtarck noch zu ſchwach ſey.
ES geſchicht etwann daß ein Scheidwaſſer/ das ſchon mit ſeinem gebůrlichen Gewicht ſolvirtes Silbers gefaͤllet worden/ und man ſich darauffals auff recht gefaͤllt Aquafort verlaͤſt/ und ſo mans den unverſehens eilfertig zu brauchen hat/ und es auff Silber ſchůttet/ unverhofft ſich zu tůrben anfaͤhet/ und Hinderung machet/ ſolches nun zu verhůten/ muß man ihm alſo thun: wenn man ein Scheidwaſſer von ſeinen Fecibus mit Silber laͤutert oder faͤllet/ wie gebraͤuchlich/ und alsdann die Feces ſich zu Boden geſetzt haben/ und das Waſſer wieder klar iſt/ muß man ein wenig davon in ein ander ſauber Glaͤſel gieſſen/ und darin ein Stůcklein Silber ſolviren/ wird denn daſſelbe Scheidwaſſer weiß und trüb/ ſo iſt das Waſſer davon es gegoſſen worden/ noch nicht gnug gefaͤllet/ ſondern muß noch etwas auff ſolvirtes Silber drein geſchüttet werden/ biß ſo lang es ſich nicht mehr trůbet oder weißlich wird/ welches man allwege in der Faͤllung zu beobachten hat/ damit man zur Zeit der Eilfertigkeit nicht gehindert und auffgehalten werde/ die weiſen Feces ſo ſich in Faͤllung eines jeden Scheidwaſſers zu Boden ſetzen/ ſind nur Feces nitri, und kein Silber/ wie etliche meinen/ und auch unſer Author ſie befielt ins Bley zu traͤncken/ denn das Silber womit gefaͤllet wird/ bleibt in dem gefellten Aquafort, wie man es auch an der Farb deſſelben wol ſehen kan.
Es wird auch bißweilen das Scheidwaſſer zu ſtarck/ welches daher růhret/ das etwann zu wenig Waſſer vorgeſchlagen worden/ oder man außerleſenen Zeug als auffs beſte gelaͤuterten Salpeter und ſehr guten Vitriol darzu genommen/ weil nun ſolches auch Hinderung bringt/ in dem es im Scheiden die guͤldiſchen roͤllichen zerreiſt und am Golde raubt/ muß man dem alzuſtarcken Aquafort ſolcher Geſtalt helffen:
Gieß unter eine Untz deſſelben ein Quintlein Süßwaſſer/ und probir es denn/ ob es mild genug oder noch zu ſtarck ſey; dieſelbige Prob iſt dieſe; laß 1. Theil Gold und 3. Theil fein Silber zuſammen/ mit ein wenig Bley auff einer Cappelln abgehen/ nachmals glühe und ſchlage das Korn důnn/ ſchneid denn ein Stůcklein davon/ und laß es mit deinem friſch gebranten und gefaͤllten Aquafort ſcheiden/ laͤſt es die Prob gantz/ ſo iſt es recht/ zerreiſt es aber dieſelbe/ ſo muß es nach gedachtem Gewicht mit ſůſſem Waſſer gemildert werden/ biß ſo lang es gedachter maſſen die Prob gantz laͤſt.
Wann aber ein Scheidwaſſer einmal zum Scheiden gebraucht wird/ und man ſolches durch die Diſtillation mit allen Spiritibus von dem Silber geſchicklich ziehen oder treiben kan/ iſt ſolches zu abermahlichem Scheiden allwege beſſer als ein ungebrauchtes/ als welches weder zu ſtarck noch zu ſchwach iſt/ auch nicht mehr mit Silber darff gefaͤllt werden/ das jenige aber das zu ſtarck iſt/ zermalmet die Gold-Proben zu ſehr/ und macht daß etwas davon im Abſůſſen verſchwemmet wird/ davon denn nohtwendig die Prob falſch werden muß.
Vom Fållung deß Silbers auß dem Scheidwaſſer.
WAnn man Silber mit Scheidwaſſer ſolvirt hat/ und ſolches Silber auß dem Aquafort gern in einen Kalck præcipitiren will/ kan man neben der Manir unſers Authoris auch auf dieſe Weiſe damit verfahren:
Nimb ein reines kupffernes Becken/ ſo nicht fett iſt/ oder ſonſt eine glaͤſſerne Schale/ und leg darein ein Theil ausgeglüet Kupffer/ ſchůtt darein alles abſůß Waſſer deß jenigen Gold-Kalcks/ davon du Silber ſolvirt/ und hernach den Gold Kalck mit gemeinem Waſſer außgeſůſt haſt/ gieß noch ſo viel andern ſůſſen Waſſers dazu/ daß ſechsmal ſo viel ſůß Waſſer in der Schale ſey/ als du Silber Solution haſt/ thu zu dem ſuͤſſen Waſſer in der Schale auch ein wenig gefloſſen Saltz/ und waͤrme es miteinander/ dz es lauchlicht werd/ alsdenn gieß die Silber Solution auch drein/ und růhr es mit einem ſaubern Holtz um/ ſo wird das Waſſer blettericht/ und ſetzt ſich das Silber gen Boden wie Kaͤßmatten: laß es alſo ein Stunden oder acht ſtehen/ ſo ſetzt ſich alles Silber auffeinander zu Grund/ daß Waſſer aber wird blaulicht und gantz klar/ gieß es ſitſam ab und verwahre es/ denn man kan es an Statt gemeines Waſſers viel bequemmer in die Vorlage thun/ wenn man wieder Aquafort brennet.
Den gefaͤlleten Silber-Kalck ſüſt man auß/ trucknet und reducirt ihn/ ſo hat man fein Silber wieder/ biß etwa auff ein Quintlein Abgang an der Marck/ ſo vielle icht im Faͤll Waſſer blieben.
Wenn man aber gar viel Silber Solution hat/ ſo iſt rahtſamer daß man das Scheidwaſſer vom Silber mit diſtilliren abziehe/ und ſolches in einem beſchlagenem glaͤſernen Kolben oder ſteinernem Krug/ auff die letzte ſtarck getrieben/ daß das Silben zuſammen ſchweiſe/ unbeſorgt/ daß etwann der Kolben auff die letzte reiſſe/ maſſen alsdann das Silber ſich ſchon zuſammen geſetzt/ und gleichſam masſiv worden/ ſo/ daß ihm das zerſpringen deß Kolbens nicht ſchaden kan.
Wenn alles verricht/ wird der Kolben zerſchlagen/ und das Silber zerſchmeltzt oder abgetrieben/ da es ſich auch auff dieſe Weiſe reichlicher findet/ weder mit den Faͤllen durchs Kupffer/ da ſich ein zimliches verſchmieret; man bekombt auch auff dieſe Weiſe gut Scheidwaſſer wieder/ ſo beſſer als friſches zu nutzen/ nur allein hat man die einige Ungelegenheit hiebey/ daß in ſolchem gewaltigen herůber treiben deß Scheidwaſſers vom Silber/ ein hefftiger aquafortiſcher Geruch und boͤſer brauner Rauch ſo eitel Spiritus Aquæfortis ſind/ davon gehet/ ſo nicht ein jeder vertragen kan.
Von Scheidung deß Goldes auß Silber ohn Scheidwaſſer/ allein im Guß und Fluß.
DIeſe über die maſſen ſchoͤne/ und nachdenckliche Scheidung beſchreibt unſer Author nach der Laͤnge mit allen Umbſtaͤnden/ es ſind aber noch andere mehr modi oder Wege ſolches zu thun/ derhalben ich auch einen anhero ſetzen will/ der mir communicirt worden/ ob wohl ich ſolchen nicht verſucht habe/ ſo ſehe ich doch wohl/ daß er auff gutem Fundament beſtehe/ und alſo wohl wehrt mit beſchrieben zu werden/ ob er etwann zu naͤhern Handgriffen fůhren wolt/ wie denn eine ſolche Scheidung deß Goldes und Silbers im Fluß wohl wůrdig waͤre/ daß ein jeder Probirer ſich darinn ůbte/ ſo koͤnte ſie vieleicht dahin gebracht werden/ daß nicht allein das wenig Goldhaltige/ ſondern auch das reiche Silber mit jaͤhrlicher Erſparung vieler tauſend Marck Scheidwaſſer hin und wieder in den Muͤntzen dadurch geſchieden werden koͤnte; davon iſt nun der mir communicirte Proceſs dieſer:
Man ſoll das Goldhaltende Silber erſtlich granuliren/ alsdann zwey Theil gefloſſen Saltz und einen Theil pulfferiſirten Schweffel unter einander miſchen/ und davon s. Loht zu einer Marck gekoͤrntes Silbers nehmen/ davon ſtratum ſuper ſtratum in einen guten Tiegel machen/ der Geſtalt/ daß die erſte und letzte Schicht im Tiegel Pulffer ſey/ dann ſoll man einen Dryfuß in Windofen ſetzen/ darauff eine Platte von Eiſen legen/ auff welche Platte man geſiebte und gebrante Aſche ſtreuen/ und den Tiegel darauff ſetzen ſoll/ anderer Geſtalt reiſſen ſie gern/ der Tiegel muß auch mit einem Deckel zu lutirt werden/ und nur in mitten deß Teckels ein Loͤchlein behalten/ wodurch der Rauch und Flamme vom Schweffel evaporiren koͤnne; Nachdem nun der Tiegel gedrucknet/ laͤſt man das Feuer gemach angehen/ wenn dann der Rauch durch das Loͤchlein ſchier vergehet/ ſo iſts geſchmoltzen/ alsdann wirds mit gekoͤrnt Bley medergeſchlagen/ nemlich auff die Marck Silber 2.
Loht Bley/ das laͤſt man miteinander eine halb Viertelſtunde flieſſen/ greifft mit einem eiſernen Drat oben zum Loͤchlein oder mit auffhebung deß Deckels hinnein/ ſchmiltzt denn der Drat ab/ ſo hats gnug/ oder wenn es nicht ſonderlich mehr raucht/ ſo iſts auch gnug.
Alsdann laß den Tiegel erkalten/ und hernach zerſchlag den Tiegel/ ſo findet man unten einen weiſen Regulum, darinn das Gold iſt/ das Plachmal ſchmeltz wieder/ und faͤlle es mit zwey Loht Bley/ wiederhole ſolches auch zum dritten mahl/ alsdann treib ein wenig auff der Cappelln ab/ und ſolvirs in Aquafort haͤlt es noch Gold/ ſo muß mans noch mehr mit Bley niederſchlagen.
Die Koͤnige werden wieder mit obigem Pulffer ſtratificirt, und damit eine Viertelſtunde flieſſend gelaſſen/ ſo ſetzt ſich ein ſchoͤner Koͤnig/ der iſt reich am Gold/ und alſo kan man die Koͤnige ſo lang præcipitiren/ biß ſie wie ander Gold durchs Antimonium koͤnnen gegoſſen werden/ ſo wird das Gold fein/ das Plachmahl ſeigere ſo lang/ biß kein Gold mehr drinn zu ſpüren:
Alsdann ſetzt man zu einer Marck ſolches Plachmahles 2.
Marck Bley/ ſetztes auff einen Treibſchirben/ jedoch nicht mehr als 20. Marck auff einen guten Schirben/ laß es unter einer Muffel wohl anſieden und verſchlacken/ alsdann erkalten/ und folgends das Werck außgeſchlagen/ und abgetrieben/ was der Abgang am Silber iſt/ findet man in den Teſten/ nemlich auff die Marck ein Quintlein.
Mir iſt ſonſt noch eine Præcipitation bekannt/ wodurch auff einmal alles Gold wie wenig auch im Silber iſt/ ſich niederſchlaͤgt in einen annoch ſilberigen Koͤnig/ den kan man hernach in Aquafort ſcheiden/ oder vollends das Gold rein herauß præcipitiren/ das Silber aber wird alles zu Schlacken/ die laͤſt man wieder flieſſen/ uñ præcipitirt ebener maſſen auff einmal/ mit einem andern gantz unkoſtbaren Subjecto alles Silber rein herauß/ daß man es nicht darff abtreiben/ welches eine geſchwinde luſtige Arbeit iſt/ und Herrn Erckers ſeiner Manir weit vorzuziehen/ waͤre aber unbillich ein ſo ſchoͤn Secret durch den Druck gemein zu machen/ iſt aber jemand der es wůſte zu Nutz zu machen/ wird man es ihm nicht verſagen/ und ſolt dardurch ohn Zweiffel ein groſſes an Scheidwaſſer/ und ſehr viel Zeit ſo das Cappelliren erſordert/ koͤnnen erſparet werden/ und alſo den jenigen die auff die Scheidung profesſion machen/ wol zu Paß kommen/ und weil ſich auch einige vernehmen laſſen/ daß ſie auff eine oder andere Weiſe als einer mit Cementiren/ der andere mit gradirenden Waſſern/ der dritte mit eintragung gewiſſer Pulffer im Fluß/ das Silber zwar etwas koͤnten güldiſch machen/ es truͤge aber die Unkoſten des Scheidwaſſers nicht auß/ ſolte dergleichen Artiſten dieſes Stůck wol dienen/ ſo daß hiedurch/ wenn die gantze Marck Silber nur ein Quintlein/ ja nur ein halbes Quintlein Gold hielte/ dennoch ein ſo weniges mit groſſem Nutzen herauß præcipitirt werden/ habe alſo hiebey etwas davon gedencken wollen/ damit wann jemand waͤre/ der da vermeinte durch dergleichen Nutz zu ſchaffen/ er hievon Nachricht haͤtte/ Geſtaltſam ihm/ da er anders ſeiner Sach gnugſam verſichert iſt/ gern hiemit ſoll gratificirt werden.
Von nutzbarer Cementirung deß Goldes.
BEy dieſer Materi hab ich nicht unerwehnt laſſen wollen/ daß mir communicirt worden/ daß nemlich das Kupffer ſo auß Eiſen komme/ dem Gold im Cementiren einen Zuſtand mit Nutz gebe/ und zwar auff dieſe Weiſe:
Man ſoll erwehnten martialiſchen Kupffers 2. Loht nehmen/ wie auch zwey Loht Silber/ ſolches miteinander unter 12. Loht Gold ſchmeltzen/ ſelbiges hernach duͤnn laminiren/ und mit dem gemeinen Cemento regali cementiren/ ſo wůrde man 13. Loht Gold auſſm Cemento wieder bekommen/ ſolches weil ichs nicht experimentirt, kans ichs vor die gewiſſe Warheit nicht außgeben/ habs gleichwol nicht hinterhalten wollen/ damit wann etwas dran waͤre/ ſolches jemand zu Nutz kaͤme; das Cementum regale findet man in unſerm Authore/ was aber das Kupffer auß Eiſen belanget/ hat es damit einen zimlichen Mißverſtand/ in dem bißhero auch gar vornehme Philoſophen ihnen veſt eingebildet/ daß wann man in die Solution eines blauen Vitriols Eiſen lege/ werde es zu Kupffer/ welches aber falſch iſt/ ſondern ein jeder blauer Vitriol iſt anders nichts als ein ſolvirtes Kupffer/ und wenn darein Eiſen kombt/ ſo greifft ſolche Solutio das Eiſen an/ ſolvirt etwas davon/ und laͤſt hergegen ſo viel Kupffer fallen/ welches ſie umb das Eiſen anſetzt und es verkupffert/ daß es umb und umb ſo weit eine ſolche Solutio umb das Eiſen gehet/ gantz Kupfferroht wird/ iſt aber anders nichts als eine præcipitation deß Kupffers ſo im Vitriol iſt/ dann wann man einen ſolchen Vitriol darzu nimbt/ der kein Kupffer führt/ ſo wird auch das eingelegte Eiſen von deſſen Solution nicht roht/ gleichwol aber wird ein ſolches auß Vitriol præcipitirtes Kupffer Ciment verſtanden wird/ ſtehet aber einem jeden frey ſolches zu glauben/ oder verſuchen oder unter wegen zu laſſen.
Von gutem Aqua Regis, womit Gold vom Silber geſchieden wird.
DAs gemeine Scheidwaſſer auß Salpeter und Vitriol gebrannt/ ſolvirt alle Metallen/ als Silber/ Queckſilber/ Kupffer/ Eiſen/ Bley und Zinn (doch muß man zum Bley etwas gemein Waſſer hinzu gieſſen) dem feinem Golde aber thut es nichts/ will man nun haben/ daß es auch Gold ſolvire/ muß man es vom vierten Theil ſeines Gewichts/ gemeines Saltzes oder auch Salis gemmæ herůber diſtilliren/ ſo ſolvirt es Gold und laͤſt hergegen das Silber liegen/ das Saltz aber oder Sal gemmæ davon ein ſolch Aquafort heruͤber gehet/ wird zu natůrlichem Salpeter/ darauß ich ſelber Lapidem prunellæ gemacht/ auch wieder ander gut Scheidwaſſer auß ſolchem diſtillirt habe welches Scheidwaſſer das gemeine Saltz abermahl in natůrlichen Salpeter tranſmutirt/ und hergegen im herůberſteigen vom Saltz gleichſam zum Spiritu Solis wird/ und eine ſchoͤne gelbe Farb bekombt/ und dieſer alſo diſtillirte Spiritus Solis oder Aqua Regis ſolvirt das feine Gold gantz und gar/ und wann Silber darunter/ laͤſt es ſelbiges in Geſtalt eines Schnee weiſſen Kalcks fallen; es wird auch das gemeine Saltz mit Rettich- Schnitzen ſolvirt oder zu Waſſer gemacht/ hernach ungebrante Toͤpfferſcherben damit angefeuchtet/ Kuͤchlein darauß gemacht/ und getrucknet/ hernach durch eine Retorte ein Spiritu Solis drauß getrieben/ welcher ebenmaͤſſig Gold ſolvirt/ und an Statt eines Aquæ Regis kan gebraucht werden; ſo wird auch ein gemein gut Aquafort Gold ſolvirend gemacht/ wenn man in vier Theilen deſſelben ein Theil ſublimirten Salmiac ſolvirt/ und dafern es Feces gen Boden ſetzt/ muß man es durch ein Maculatur Papier in einem glaͤſern Drichter ligend lauffen laſſen/ ſo wird es klar/ wenn man mit ſolchem Aqua Regis Gold ſolvirt/ und in die Solution ein Oleum Salis tartari Tropffen weiſe ſchůttet/ ſo brauſen ſie zuſammen/ und das Gold faͤllt zu Boden/ das ein Troͤpfflein deß ſolvirten Salis tartari muß man continuiren/ biß das Aqua Regis klar und weiß wird/ ſo iſt alles Gold darauß præcipitirt worden/ alsdann geuſt man das lautere oben ab/ und ander warm ſůß Waſſer auff den Gold-Kalck/ rühr es mit einem ſaubern Hoͤltzlein umb/ und laß es an einem warmen Ort ſtehen/ biß ſich der Gold-Kalck wohl ſetzt/ und das Waſſer hell darauff ſtehet/ alsdann abgegoſſen und ander friſches darauff/ biß ſo lang keine Saltzigkeit mehr in dem abgieſſenden Waſſer geſpůrt wird; den abgeſůſten Gold- Kalck laͤſt man ohn eintzige waͤrm trucken werden/ denn von geringer waͤrme/ auch wann man mit einem Eiſen drin gerührt wird/ entzůndet er ſich/ und thut einen grauſamen Donnerknall/ der einem leichtlich kan das Gehoͤr verletzen oder gar nehmen/ wenn man auch etliche wenige Gerſten-Koͤrner ſchwer dieſes Kalcks in einem ſilbern Loͤffel ůber dem Liecht laͤſt erwarmen/ koͤnnen mit deren unverſehenen Knall die Umbſtehenden und ſonderlich das Frauenzimmer nicht wenig erſchrecket werden/ auch ſchlegt ſolcher Knall noch viel hefftiger/ wann er mit Spiritu urinæ oder Salis Armoniaci præcipitirt wird/ man kan ſich auch auff ſolche Præcipitation beſſer verlaſſen/ weder die ſo mit Oleo tartari geſchicht/ weil damit leicht verſehen wird/ daß nicht alles Gold auß dem Aqua Regis faͤllt/ ſondern offt viel mit dem Waſſer weggegoſſen wird/ und einen Schaden bringt.
Gedachtem Schlag-Gold aber kan man alßbald alles ſchlagen nehmen/ wann man ein wenig gemeinen Spiritus Salis darunter geuſt/ oder wann man nur Flores Sulphuris nach Gutdůncken drunter mengt/ und dann in ein irden verglaſurtes Schůßlein thut/ und auff glůende Kohlen ſetzt/ biß ſich der Schweffel entzündet/ und gantz außbrennet/ ſo bleibt der Gold-Kalck Purpurbraun/ zu růck/ und iſt ihm alles ſchlagen benommen.
Ob mit dem Aqua Regis auch Gold auß Kieſelen und Sand koͤnne gezogen werden.
WAnn man obgedachtes von gemeinem Saltz abgezogenes Aquafort oder Spiritum Salis auff roͤhtlichte ſteiniſche Sachen/ als calcinirte Granaten/ rohte Kieſeln/ Talck/ Schmergel/ Blutſtein und dergleichen ſchůttet und darauff ſtehen laͤſt/ ſo tingirt ſichs/ daß es gantz und gar ausſiehet als eine Solutio auri, und ſo man das Aqua Regis, das alſo gefaͤrbt iſt/ diſtillirt/ ſo bleibt viel Extract am Bodẽ/ doch auß einem ſubjecto mehr als auß dem andern/ maſſen ein Pfund Granaten zum wenigſten zehen Loht/ andere Sachen aber weniger geben/ welches dann auch gaͤntzlich ausſiehet wie ein Gold-Kalck/ ſo daß mancher davon bethoͤrt worden/ daß er vermeinet zum wenigſten ein gut Theil Gold darauß zu erobern/ und hat es einer ins Bley getragen/ der andere auff andere Weiſe ſein Heil dran verſucht/ aber alles fehlgreifflich/ zu verſtehen/ wann das jenige ſo ſie extrahirt, kein corporaliſch Gold haͤlt/ dann ſo viel es corporaliſch Gold haͤlt/ ſo viel kombt auch mit in den extract, der aber davon nicht beſſer wird.
Hievon nun hab ich meine Meinung auch anzeigen wollen/ daß ich nemlich daſſelbe was das Aqua Regis alſo extrahirt, vor ein terram Vitrioli oder Sulphuris halte/ geſtaltſam alle Steine auß Waſſer und Schweffel beſtehen/ ein jedweder Vitriol auch nichts anders iſt als ein deflagrirter Schweffel/ und auch mit deflagrirendem Schweffel kan ſichtbarlich vermehrt werden/ wiederumb auch obgedachter Extract, wenn man gemeinen Schweffel darunter mengt/ und zuſammen zwiſchen glüenden Kohlen deflagriren/ oder den Schweffel außbrennen laͤſt/ hernach Waſſer druͤber ſchůttet/ beginnet ſich das Waſſer grůn zu faͤrben/ wie eine Solutio Vitrioli mit dem Aqua Regis eben ein ſolcher Extract kan gemacht werden/ nachdem vorerſt alles Kupffer/ ſo der Vitriol zu fůhren pfleget/ mit Eiſen und Queckſilber darauß gefaͤllt worden; worauß abzunehmen/ wie ſehr die jenigen irren/ die auff gedachten Extract groſſe Hoffnung ſetzen/ und Gold darauß zu bringen verhoffen/ denn er weder Gold iſt noch wird/ aber wohl iſt er das Feuer/ ſo die Metallen in der Erden koche/ und ihnen die Farbe mittheilen hilfft/ auch nirgends ſo haͤuffig als im Vitriol, Eiſen und gemeinem Schweffel/ welches zu glauben bewegt mich folgendes Experiment, ſo ich ſelbſt geſehen; Nemlich es hat ein guter Freund mit gedachtem Aqua Regis den jenigen reiniſchen Sand/ darauß das Gold gewaſchen wird/ und auch auß dieſem allerdings gewaſchen und ſeparirt geweſt/ extrahirt das Aqua Regis abdiſtillirt biß zum Honigdicken Safft/ zu welchem Safft er in gewiſſer quantitaͤt gemiſchet das rohte Oleum mercuriale, ſo ich in meiner Stadt- und Landapotheck zu machen gelehret/ und ſolchen vermiſchten liquorem auff Silberblechlein gegoſſen/ als er nun fůnff gantzer Wochen in gantz gelinder digeſtion wohl vermacht geſtanden/ ſind die Blechlein mit corporaliſchem Gold überzogen geweſt/ und auch dieſelben ohngefehr den ſechzehenden oder ſiebenzehenden Theil ihres Gewichts nach der cuppellation im Scheidwaſſer fallen laſſen/ da dann meines erachtens das Silber außwendig an der Circumferentz von ſolchem feurigen Weſen maturirt worden; es můſſen aber ſolche Silberlamem mit einer Lauge von calcinirtem Tartaro in einer eiſernen Pfann vorher wohl vom corroſiviſchen Oleo Mercurii außgeſotten/ und dann ins Bley getragen/ auff der Cappelln abgetrieben werden.
Ob aber nun dergleichen Extract ſo auch auß andern ob ſpecificirten Dingen kaͤme/ eben ein ſolches mehr oder wenigers thun wůrde/ kan ich weder ſagen noch davon judiciren/ weil mir weiter nichts als die eintzige itzterzehlte Experimentation hievon vorkommen/ waͤre aber jemand begierig ein mehrers zu erfahren/ hat er hier gute Anleitung/ es wird ihn auch ein oder ander kleines Proͤblein an Zeit und Koſten nicht ſonderlich beſchweren moͤgen.
Zwar was die Granaten belangt/ iſt hin und wieder viel ſagens/ daß darauß groſſer Nutz koͤnne gezogen werden/ auff was Weiſe aber ſolches anzuſtellen/ ſolches wird nicht gemeldet/ auſſer daß einige Granaten-Pulffer und mennige zuſammen ſchmeltzen/ und gantzer 12. Stunden im Fluß halten/ hernach daſſelbe Bleyglaß ins Silber tragen/ ſagen aber daß darzu die Granaten zu erwehlen/ welche außwendig Scharlach roht/ inwendig aber Meſſing gelb erſcheinen.
Wer aber auff obgedachte Weiſe die Granaten extrahiren will/ der muß ſolche ſtarck glůhen/ und in kaltem Waſſer loͤſchen/ und ſolches fůnff/ ſechs oder ſiebenmal/ damit ſie zerſchrecken und můrb werden/ ſolcher Geſtalt laſſen ſie ſich leichtlich pulfferiſiren/ und geben einen ůber die maſſen ſchoͤnen Extract, im wiedrigen ſind ſie ſo hart/ daß der Spiritus Salis, ob man ſie gleich zu Pulffer ſtoſt/ wenig drauß extrahiren kan/ den Spiritum Salis ziehet man gantz trucken ab/ ſchüttet ihn hernach wieder drauff/ und laͤſt ihn auffs neue extrahiren/ ſo greifft er nur das reine an und laͤſt die Feces liegen/ ſolches wird filtrirt, und abermal trucken abdiſtillirt/ auff die remanentz geuſt man ſtarcke filtrirte Lauge/ damit ſolche das corroſiv toͤdte/ ſüſſet es hernach mit gemeinem Waſſer auß/ und macht den Extract trucken/ wann ſolcher auff Silber in hefftigem Fluß getragen wird/ macht ers außwendig Rubin roht/ gehet aber nit ein/ gleich wol laͤſt hernach daſſelbe Silber im Aquafort ziemlich ſchwartzen Kalck fallen/ und halt ich dafůr/ wann einer ſolariſche Granaten darzu brauchte/ ſolte es ohn Nutz nicht abgehen/ maſſen die Granaten unterſchiedlich ſind/ und ins gemein ſehr martialiſch/ man findet deren auch eine Gattung/ welche wann man ſie gluͤhet/ verlieren ſie die Farb/ und werden ſo klar wie weiß Glaß/ ob nun ſolche flüchtige Tinctur in einer Retorten koͤnt davon getrieben/ und auffgefangen werden/ ſtůnde von einem curioſen/ der Zeit und Luſt darzu hat/ zu verſuchen.
Damit aber der Leſer meine Meinung/ die ich in dieſem Capitel von der jenigen Tinctur, die der Spiritus Salis auß allerley roͤhtlichen ſteiniſchen Sachen extrahirt recht verſtehe/ will ich mich noch etwas deutlicher erklaͤren/ daß ich nemlich nur ſolche Sachen verſtehe/ die gantz kein corporaliſch Gold fůhren/ und doch obgedachte Tinctur von ſich geben/ wenn man Spiritum Salis druͤber geuſt/ ſonſten aber iſt mir wol bewuſt/ daß viel Kieſeln/ Sand und Steine gefunden werden/ worinn corporaliſch Gold mit eingewachſen/ und mit Spiritu Salis wohl koͤnt extrahirt werden/ wann man ſolche Kieſeln von andern zu unterſcheiden wüſte/ gleich wie ich auch groſſe Kieſel- und Pflaſterſteine in groſſer Menge geſehen/ die corporaliſch Silber fůhren/ und durch Scheidwaſſer extrahiren laſſen/ offtmals ſind ohn Zweiffel auch Gold und Silber beyeinander/ es iſt aber noch zur Zeit kein Waſſer bekant/ ſo beyde zugleich extrahirte, ſondern eins muß zurůck bleiben/ man kan zwar auß Salpeter/ gemein Saltz und Ziegelmehl eine Aquafort brennen/ welches Gold/ Silber und alle Metallen ſolvirt/ zu verſtehen jedes vor ſich/ aber nit in einem Glaſe/ wann man auch Gold und Silber jedes à part ſolvirt/ und hernach zuſam̃en geuſt/ bleiben ſie doch nicht beyſammen/ ſondern eins præcipitirt das ander/ hiemit hoffe ich/ werde man meine Melnung von ſolcher Sach gnugſam verſtanden haben.
Von der Reinigung deß Goldes durchs Spießglaß.
DAs Antimonium oder Spießglaß hat wegen der Menge deß bey ſich fůhrenden brennenden Schweffels die Art/ daß es alle Metallen außgenommen Gold verzehret/ und gleichſam zu Schaum und Schlacken macht/ wie dann auch der gemeine Schweffel ebener maſſen alle Metallẽ auſſer Gold calcinirt und zu Vitriol macht/ dem Golde aber kan weder das Antimonium noch Schweffel etwas thun/ ſondern es faͤllt durch beyde zu Grund in einen Regulum, was es aber vor Zuſatz hat/ von andern Metallen/ derſelbe bleibt wie ein Schaum zu rück im Antimonio, biß man ihm Eiſen zu freſſen gibt/ ſo greifft es daſſelbe lieber an als andere Metallen/ und laͤſt dieſelben meiſt wieder fallen/ nebſt ſeinem eigenen reinen Theil/ ſo Regulus genant wird/ das zugeſetzte Eiſen aber wird mit ſambt dem breñenden Schweffel deß Spießglaſes zu Schlacken/ will man nun Gold von Zuſatz anderer Metallen reinigen/ ſo muß man darzu gut Antimonium als vngeriſches oder dergleichen nehmen/ nemlich zwey/ drey oder auch nachdem deß Zuſatzes viel iſt/ wohl vier Theil deß Spießglaſes gegen ein Theil Gold/ will man auch daß die Farb deß Goldes/ ſo man reinigen will/ deſto ſchoͤner werde/ ſo nimbt man gegen ein Theil Gold den dritten oder vierden Theil Kupffer darzu/ und alsdann noch ein Theil Antimonij mehr als man ohn das Kupffer nehme/ thut ſolches mit einander in einen guten Tiegel/ und laͤſts im Windofen oder vor dem Geblaͤß ſchmeltzen/ unterdeſſen ſtellet man auch den Gießpuckel neben das Feuer/ daß er wol warm werde/ dann wofern er nicht warm genug iſt/ ſo ſpritzt hernach das darein gegoſſene Antimonium wann nun alles im Tiegel gefloſſen/ ſchmiert man inwendig den gewaͤrmten Gießpuckel mit Wachs oder Unßlicht/ daß er überall fett werde/ dann wo das nicht geſchicht/ ſo haͤngt ſich das darein gegoſſene ſo faͤſt an/ daß man es nicht herauß bekommen kan/ gieſt dann alles gefloſſene auß dem Tiegel hinein/ und klopfft ein wenig unten dran/ damit ſich der Gold-Koͤnig deſto beſſer ſetze/ laſt es im Gießpuckel in ſo weit erkalten/ daß der Regulus geſtehe und hart werde/ als dann ſtůrtzet man den Gießpuckel umb/ ſo faͤllt der gegoſſene Kegel herauß/ ſchlag den Koͤnig davon/ wieg wieder 2. oder 3. Theil friſches Spießglaſes darzu/ und laß abermal beydes zuſammen flieſſen (welches alles in einem Tiegel geſchehen kan/ er muß aber alsbald nach jeder Außgieſſung wieder ins Feuer geſetzt werden/ damit er glůend bleibe/ ſonſt macht ihn die kalte Lufft reiſſen) gieß es dann wieder in den gewaͤrmbten und geſchmierten Gießpuckel/ und wiederhole ſolches ſchmeltzen deß Koͤnigs mit friſchem Antimonio auch zum drittenmal/ ſo iſt aller Zuſatz deß Goldes zurůck im Schaum deß Spießglaß geblieben/ es behaͤlt aber ein Theil Antimonium bey ſich/ daſſelbe wird auff gemeine Weiſe davon in einem Schirben verblaſen/ man kans aber mit reinem Salpeter im Feuer viel geſchwinder und leichter davon ziehen/ wann man etwas Reguli Antimonij darzu thut und zuſammen in einem guten Tiegel die gemeinen ſchwartzen Tiegel ſind hierzu gantz untuͤchtig) flieſſen laͤſt/ den Tiegel mit einem darauff paſſenden Deckel zugedeckt/ damit keine Kohle drein fallen koͤnne/ denn ſonſt dieſelben dieſen Handel gantz verhindern/ wenns gefloſſen/ hebt man den Deckel ab/ mit verhůtung daß keine Kohle drein falle/ traͤgt nach und nach bey wenigem ſo viel gelaͤuterten Salpeter drein/ biß ohngefehr ſo viel oder auch etwas mehr als deß Antimonij in allem dabey iſt/ Salpeter darein komme/ allemahl den Deckel auff den Tiegel legend/ ſo brennet und ſchmeltzt der Salpeter auff dem Regulo, und ziehet ſolchen gantz und gar auß dem Golde oder Silber/ wobey Regulus iſt/ ſo daß man gantz geſchwind auch Pfunds weiſe den Regulum mit Salpeter von zugeſetzten Metallen extrahiren koͤnt/ welches mit verblaſen oder abrauchen auff Treibſcherben kaum in viel Stunden geſchehen moͤcht/ allein es koſtet viel Salpeter/ der wird mit dem Regulo zu Schlacken/ doch wird er nicht verlohren/ ſondern entgehet ihm nur durch die Entzündung etwas von ſeiner ſaͤure oder Spiritu nitri, wer aber viel mit Solvirung durchs Scheidwaſſer umbgehet/ damit es viel Abſůß-Waſſer/ welche abgeſůſte ſchaͤrffe auch anders nichts iſt als Spiritus nitri, worauß wie auch dem jenigen daraus Silber mit Kupffer gefaͤllt worden/ gar leicht ſolchem verpufften Salpeter ſeine verlohrne ſaͤure koͤnt wieder gegeben werden/ daß er zum Scheidwaſſer brennen ſo gut wird wie zuvor/ ſolches laß ich einem jeden zu fernerer Ubung und Nachdencken.
Der Regulus Antimonij aber/ deſſen ich jetzo erwehnet/ wird alſo gemacht:
Nimb gutes Spießglaſes zwey Theil/ eiſerne důnne Naͤgel oder blechene Stůcklein am Gewicht ein Theil/ thu das Eiſen in einen Feuerbeſtaͤndigen Tiegel/ worzu die gemeine ſchwartze Tiegel gantz und gar untůchtig ſind/ ſetz ſolchen vors Geblaͤſe oder in Windofen/ und wenn das Eiſen wol glůhet/ ſo thu das Spießglaß nur in ziemliche Stůck zerbrochen/ und nicht gepulffert/ auch darzu/ und laß ſie zuſammen wol flieſſen/ wenn alles lauter flieſt/ ſo trag darauff einen Loͤffel oder halbe Hand voll Salpeter/ und wann ſolcher drauff verbrannt/ ſo gieß alles in dem vorgewaͤrmten und geſchmierten Gießpuckel/ und ſchlag ein wenig darwider/ damit ſich der Regulus wol ſetze/ wenns geſtanden oder congelirt, ſo ſtůrtz den Tiegel heraus/ ſchlag den Regulum ab/ laß ihn wieder per ſe flieſſen/ trag wieder etwas Salpeter drauff/ und wiederhole ſolches ſchmeltzen und reinigen mit Salpeter auch zum drittenmal/ ſo iſt der Regulus zu gedachter Arbeit fertig.
Was das ſaygern des Spießglaſes/ wodurch das Gold gegoſſen worden/ belangt/ ſolches hat unſer Author alles auffs beſte beſchrieben/ allein weil er endlich ſelbſt bekennt/ daß ſolch ſaygern mit Eiſen allein geſchehen koͤnne/ und daß man ſo lang ihm Eiſenfeil auff einer Treibſcherben ſoll zu freſſen geben/ biß es kein Eiſen mehr angreifft/ achte ich vor bequemer/ daß man ſolche Arbeit in einem guten Schmeltztiegel im Windofen verrichte/ und ſo viel dünne Naͤgel oder Blaͤchlein zuſetze/ biß der freſſende Schweffel aller ſatt iſt/ und ſich alles gute durch ziemlich lange Wůrckung deß ſtarcken Schmeltzfeuers in einen Regulum begeben/ alsdann im Tiegel erkalten laſſen/ und zerſchlagen/ den Regulum am Boden kan man dann auch wie vorgedacht mit gelaͤutertem Salpeter totaliter extrahiren/ daß nur allein Gold und Silber am Boden bleiben.
Vom Gebrauch und Nutz deß alſo durchs Spießglaß auffs hoͤchſte gereinigten Goldes.
WElcher Geſtalt das allerreineſte Gold im vergůlden viel weiter reicht/ und ſchoͤnere Arbeit gibt/ weder daß geringere/ ſolches wiſſen die Goldſchmiede vorhin; Ob aber der allmaͤchtige GOtt nur einzig und allein umb der bloſen Beluſtigung willen der Augen/ diß alleredelſte und allervollkommenſte Geſchoͤpff erſchaffen/ wird kein vernuͤnfftiger Mann glauben/ ſondern eher ſchlieſſen/ daß etwas müſſe dran ſeyn/ was ſo viel hocherfahrne Philoſophen bezeugen/ daß der fürnembſte Gebrauch deß Goldes von GOtt zu deß Menſchen baufaͤlliger Geſundheit verordnet worden/ worin es alle andere leicht zerſtoͤrliche Dinge weit übertreffe/ welche in kleinem Froſt oder Hitze alsbald verdůrben/ und alſo nicht einmal ihnen ſelbſt/ viel weniger einem andern auß groſſer Noht helffen koͤnten/ da hergegen das reine Gold alle Examina beſtůnde/ trůge auch zu dem Menſchen eine ſolche verborgene Tugend und magnetiſche Wůrckung/ daß auch durch ſein bloſſes Anſchauen der Menſch gleichſam erquickt und erfreuet wůrde/ wie viel mehr wůrde es das menſchliche Hertz/ Gemüht/ Sinne und alle Glieder deß Leibs erfreuen/ ſtaͤrcken/ conſerviren und reſtaturiren/ wann es in aller ſubtilſte atomos auffgeſchloſſen/ und in eine gleichſam ſafftigbleibende potabilitaͤt gebracht wůrde/ damit ſolche vom Fermento acido ſtomachi ohne ſonderbahre Můh koͤnte imbibirt/ und mit dem nutrimento fortgefloͤſſet werden/ und daß dem alſo ſey/ koͤnt ein jeder vernünfftiger daraus abnehmen/ daß wann man ein ſolch finirtes Gold nur glůhet/ und in ſeinem Getraͤnck abloͤſchet/ und ſolches zu viel mahlen/ wůrde man mit Einnehmung gedachtes Loͤſchtrancks deſſen Tugend wieder Traurigkeit und Melancholey/ Hertzklopffen/ anſteckenden Seuchen/ reinigung deß Geblůts und dergleichen augenſcheinlich erfahren/ und ſolches bezeugen nit nur ſehr alte/ ſondern auch jetziger Zeit vortreffliche Authores, fůrnemlich aber der weitberůhmte Burrhus, in deſſen Schreiben an Bartholinum unter andern dieſe Wort enthalten:
Plures Chemici ſpernunt auri finisſimi in potabilibus ab antiquitate præſcriptam extinctionem, verum abſque experimento: quia non ſemel ego aſſecutus ſum curationes Eryſipelatum & exedentis morpheæ, ſimplici extinctione auri in liquoribus appropriatis.
Imò ad ſedandam diarrhæam & cordis palpitationem in hanc uſque diem nullum præſtantius licuit experiri Medicamentum ſimplici extinctione auri finisſimi per Antimonium trajecti, in vino vel aquis florum roſarum, borraginis &c. Et tandem deprehendi, quod auri pondus frequenter adhibiti ad hunc uſum, inſigniter imminuatur; atque color ejus in ſuperficie, ut ut radians, rubigine ſubcinerea atq; ſubrubra obducatur.
Et ne credas infici aurum â cineribus carbonum, ſcias omnia experimenta hæc â me inſtituta fuiſse clauſo crucibulo, & non ſemel tentatam auri extinctionem in libra unica aquæ pluvialis aureo atque optimo vaſe exceptæ.
Cumque â repetita extinctione aqua redacta eſſet ad quantitatem unciarum trium, color ejus videbatur lacteus, verum ſi ad ſiccitatem â diſtillatione urgeretur, relinquebatur cinis, ex quo in cupella aliquid auri colligebatur.
Das iſt auff Deutſch:
Die meiſten Chemiſten verachten die abloͤſchung deß feinen Goldes im Getraͤnck/ wie es die Alten verordnet/ aber ohn alle Erfahrenheit.
Geſtaltſam ich ſelber nur durch ſchlechtes abloͤſchen deß Goldes in dienlichen Waſſern/ wieder die Roſe und freſſende Schäden zu mehrmahlen glůckliche Curen gethan; Ja man hat biß Dato wieder die Durchbrüche und Hertzklopffen noch kein beſſer Mittel finden koͤnnen/ als wann man das feine und durchs Spießglaß gegoſſene Gold nur ſchlecht in Wein- oder Roſen-oder Borragen Waſſer/ ꝛc. abgeloͤſchet/ wobey in acht genommen/ daß das alſo offt gebrauchte Gold einen mercklichen Abgang leide/ und außwendig an Statt ſeines vorigen Glantzes eine Aſchenfarbe und roͤhtliche Geſtalt gewinne.
Und damit es nicht ſcheine als obs von der Aſche der Kohlen herrühre/ ſo ſoll man wiſſen/ daß ich ſolches alles in verſchloſſenen Tiegeln experimentirt, und hab das alſo geglühete Gold zu mehrmahlen in einem Pfund Regenwaſſer in güldenen oder andern koͤſtlichen Geſchirren abgeloͤſchet; und nachdem durch offtgethane Abloͤſchung nur etwa drey Untzen vom Waſſer ůberblieben/ hat daſſelbe Milchweiß geſchienen/ hat man es aber gantz trucken abtauchen laſſen/ ſo iſt endlich eine Aſche blieben/ welche auff der Cappelln etwas Gold gegeben.
Dieſem gibt Beyfall Zacutus Luſitanus, wann er im erſten Buch Hiſtor. Princ. bezeugt:
Daß das ſubtilgefeilte Gold und zarte Staub deſſelben eine koͤſtliche Artzney ſey zur Melancholey/ ſtaͤrcke das Eingeweide/ reinige das Geblůt/ wiederbringe die Kraͤffte/ vertreibe das Hertzklopffen/ helffe wunderlich wieder das Hertzgeſperꝛ/ diene wieder die graſſirende Seuchen/ und anſteckende Kranck heiten/ wie auch wieder die Frantzoſen/ ſo wol zum præſerviren als curiren derſelben:
Woraus vernůnfftiger Weiſe nicht unbillich zu ſchlieſſen/ daß weil eine ſo ſchlechee Zubereitung deß Goldes/ ſo viel thue/ man gewißlich auß einer beſſern und ſubtilern Præparation viel ein mehrers hoffen koͤnne/ will derowegen auch eine und andere artzneyiſche Bereitung deß Goldes mit anhero ſetzen.
Eine Schweißtreibende Panacæam auß dem feinem Golde zu machen.
MAn nimbt gelaͤuterten Salpeter ſo viel man will/ oder nachdem man eine groſſe Retort hat/ vermenget ſolchen zerreiben unter drey oder vier mahl ſo viel Ziegelmehl oder Sand/ oder ſonſt etwas fixes ſo ihn nicht flieſſen laſſe/ thut ſolches in eine ſteinerne oder wohlbeſchlagene glaͤſerne Retort/ lutirt daran eine groſſe Vorlage/ und treibt darein per gradus allen Spiritum, wann nichts mehr gehet/ laͤſt man dannoch die Vorlage noch ein paar Tage am Retorten/ damit ſich die Spiritus wohl ſetzen moͤgen/ ſolchen Spiritum verwahrt man zum Gebrauch:
Man kan auch in der Eil alsbald einen Spiritum nitri machen/ wann man eine ſteinerne Retort nimbt/ mit einem ůberſich gehenden Rohr/ oder in Mangel deſſelben/ ſchlaͤgt man mit einem Nagel oder wie man ſonſt kan/ oben ein Loch drein/ legt die Retort mit ein Pfund oder 3. reinen Salpeter darin in einen Ofen/ der Geſtalt daß die oben außſtehende Roͤhre oder Loch auſſen ſey/ und man dadurch eintragen koͤnne/ dann feuret man an/ ſo viel daß die Retort ein wenig glůhe/ und der Salpeter darin im Fluß ſey/ leg eine groſſe Vorlage vor/ doch nicht beheb lutirt/ ſondern laß ein wenig Lufft/ es wůrde ſonſt ůbel ablauffen/ alsdann wirff durchs obere Loch ein Stücklein Schweffel einer Erbſen oder Bonen groß auff den gefloſſenen Salpeter/ und ſtopff das Loch alsbald zu/ ſo gehet der Spiritus nitri mit Hauffen in die Vorlage/ darin ein wenig Waſſer vorgeſchlagen ſeyn muß/ damit die Spiritus darein fallen/ koͤnnen/ über eine Weile wirff abermahl ein Stůcklein Schweffel hinein/ und continuir ſolches biß keine Spiritus mehr gehen/ maſſen in paar Stunden faſt alles geſchehen kan/ aber man bekombt viel weniger und auch nicht ſo kraͤfftigen Spiritum als auff obige Weiſe.
Ferner muß man auch Butyrum Antimonij haben/ das wird alſo gemacht:
Nim gutem Sublimat, deſſen Bereitung in meiner Stadt- und Land-Apotheck pag. 528. und 580. zu finden/ ſo viel du wilt/ als zum Exempel/ ein halb Pfund und ein Vierteil Pfund deß vorgelehrten Reguli Antimonij, pulfferiſir jedes abſonderlich klein/ und miſch ſie dann nntereinander/ thu ſie in eine glaͤſerne Retort/ und diſtillirs allmaͤhlich im Sande/ ſo gehets wie ein Oehl heruͤber/ ſo in der Vorlage wie Reiß geriñet/ ſolte es auch im Halſe deß Retorten gerinnen/ muß man eine groſſe Kohle dabey halten/ daß von deren waͤrme das congelirte Butyrum ſchmeltze/ uñ in die Vorlage troͤpffele/ wann im Sande nichts mehr gehet/ kan man auff eine andere Zeit die remanentz in freyem Feuer treiben/ ſo bekombt manden lebendigen Mercurium/ ſo zum Sublimat genommen worden/ wieder/ ſo aber hierzu nit noͤhtig/ das gedachte Butyrum aber mache in der Vorlage warm/ damit es zergehe/ und gieß es in eine andere glaͤſerne Retort/ und diſtillir es noch einmal/ damit es rectificirt werde; dieſes rectificirten Butyri nimb ein Theil/ und 4. Theil von gedachtem Spiritu nitri, gieß den Spiritum bey wenigen Tropffen auff einmahl in das Butyrum, dann es brauſet ſehr/ und laufft alles uͤber/ wann man zu viel drein gieſt/ fahr mit Zugieſſung deß Spiritus bey wenigem nach/ biß es nicht mehr brauſet/ und aller Spiritus nitri in das Butyrum gegoſſen worden; Alsdann diſtillir den Spiritum nitri wieder davon/ ſo gehet ein gantz rother liquor heruͤber.
Nimb als dann feinen Gold-Kalck ſo viel du wilt/ ſolvir ſolchen in dieſem rohten Waſſer/ wann alles ſolvirt/ ſo zieh das Waſſer in einer glaͤſernen Retort mit einem langen Halſe gelind davon/ biß es ein Haͤutlein bekombt/ oder wie ein Oelitaͤt auß ſiehet/ alsdann gieß wieder friſchen rohten Liquorem drauff/ und ziehe ſolchen ebenmaͤſſig wieder gelind davon/ wiederhole ſolches auch zum dritten oder vierdten mahl/ allemahl wol verlutirt/ damit die Spiritus nicht verriechen/ auch allezeit mit gelindem Feuer/ endlich ziehe daſſelbe Menſtruum mit ſtaͤrckerm Feuer wieder davon/ und gieß es wieder drauff/ und cohibir es ſolcher maſſen ſo offt davon/ biß das Gold Rubinroht mit heruͤber gehet/ denn cohibir es ferner mit ſo offt wiederholten diſtillationibus, biß es wieder figirt werde/ alsdann calemir es verſchloſſen/ ſo wird es ein braunroht Pulffer/ davon etliche Gerſten- Koͤrner ſchwehr zu allerhand Schwachheiten in approprijrten Vehiculis eingenommen werden.
Eine andere Panacæa auſſm Gold in fluͤſſiger Form.
DIſt illir einen Spiritum Salis, von demſelbigen ziehe nur ſein phlegma, aber rectificir ihn nicht gantz/ damit ihm ſein Eſſential Saltz nicht benommen werde/ in ſolchem Spiritu Salis ſolvire Gold ſo viel du wilt/ ziehe das Menſtruum im balneo wieder davon; aber nicht trucken/ ſondern biß zur Olitaͤt.
Zu ſelbiger ſchuͤtt wieder friſch Menſtruum, und ziehe ſolchen Spiritum Salis abermal davon/ wiederhole ſolches auch zum dritten oder vierden mahl/ oder biß du ſehen wirſt/ daß ſich das Gold an den Seiten deß Glaſes erheben will/ alsdann ſchuͤtt von dem abgezogenen Menſtruo nur ſo viel auff das Gold daß es gnugſam disſolvirt ſey/ und alſo in eine kleine glaͤſerne Retort mit einem ziemlich langen Halſe koͤnne gegoſſen werden/ vor dieſelbigeleg eine Vorlage/ und verlutir die Fugen wohl/ treib im Sand erſt gelind/ und hernach ſtaͤrcker/ ſo gehet mit dem Menſtruo ſo viel vom Golde heruͤber/ als deſſẽ disſolvirt und flůchtig gemacht worden.
Mit dem zuruͤckbleibendem Golde procedir mit Auffgieſſung und Abzichung friſches Spiritus Salis in allem wie zuvor/ und continuir ſolches biß du das gantze Corpus auri herüber gebracht haſt; Alsdann diſtillir von ſolchem guͤldenem Liquore gantz gelind im Balneo den dünnen Theil deß Menſtrui, biß ſo lang em dicker Liquor zuruͤck bleibt/ zu demſelbigen gieß Spiritum vini, der mit dem Spiritu ſicco urinæ geſtaͤrckt ſey/ ſo præcipitirt ſich vom Golde ein weiſer Kalck; wann ſich von ſolchem Kalck nichts mehr zu Boden ſetzt/ ſo laß es ſich ſetzen und gieß den Liquorem davon ab/ diſtillir den Spiritum vini davon/ und gieß wieder friſchen geſtaͤrckten darzu/ damit vollends alles weiſſe Corpus auri præcipitirt werde; denſelben weiſſen Kalck ſeparir auch davon/ thu den rohten Liquorem in einen glaͤſern Kolben/ und diſtillir gantz gelind im Sand oder Aſchen/ biß ſo lang im diſtilliren ſich rohte Striemen erzeigen/ ſo hoͤre auff/ und thu nur ſo viel Spiritus vini darzu/ damit ſolche edle Tinctur koͤnne außgegoſſen werden/ ſpüle auch nach dem außgieſſen mit ein wenig Spiritus vini nach/ damit nichts im Glaſe hangen bleibe und verſchmirt werde/ dann es ein herrliche Tinctur iſt/ in allen verzweiffeltẽ Kranckheiten zu gebrauchen/ auff einmal 3. oder 4. Tropffen in einem Loͤffel voll Wein oder zween/ oder in ander Vehiculis nach Geſtalt deß Zuſtandes.
Ob man dem Golde koͤnne ſeinen Sulphur außziehen/ daß das Corpus in und außwendig weiß wie Silber zu rück bleibe.
NAchdem vor langer Zeit in der Experientz befunden worden/ daß einige menſtrua gefunden werden/ welche ſich/ wañ fein Gold in ſubtilen Blaͤtlein oder Kalck drein gelegt wird/ davon faͤrben/ und hergegen das Gold ſilberweiß machen/ hat ſolches bey vielen ungleiche Meinungen verurſacht:
Ein Theil und zwar anſehnliche Philoſophen wollen behaupten/ daß eine weſendliche außziehung der Farbe und Tinctur deß Goldes durch ſo liederliche menſtrua gantz und gar unmoͤglich waͤre/ weil das Gold ein ſolch fix compact und unzertrennlich Corpus ſey/ daß davon nichts anders als Gold zu ſepariren/ und ob es ſchon ſchiene/ in dergleichen liquoribus weiß zu werden/ ſey es doch in der That nicht alſo/ ſondern dieſelbe liquores befinden aus ſalien oder dergleichen Dingen/ welche ſich am Golde weiß niederſchlůgen/ daß man die gelbe Farb deß Goldes nicht mehr ſehe/ im Feuer aber bekaͤme es ſelbige bald wieder/ und wuͤrde darin der weiſe Fůrhang oder Niederſchlag verzehrt/ daß ſich aber die Menſtrua faͤrben/ thaͤten ſolcher etliche/ wann ſchon gar nichts drein gelegt würde/ etliche leckten von auſſen dem Golde etwas ab/ es waͤre aber kein Sulphur, ſondern auch Gold.
Hergegen ſtatuiren andere/ darunter auch verſtaͤndige Maͤnner/ es waͤre ſolches gewißlich der wahre Sulphur Solis, und befinde ſich durch einige Menſtrua in der That/ daß das edelſte Gold in: und außwendig ſeiner gelben Farbe beraubt werde/ ſo gar/ daß es auch auff der Cappelle (da ſonſt aller Zuſatz muß zurůck bleiben/) die weiſe Farb behalte/ und alſo ſolche nichts frembdes ſeyn koͤnne; dieſe Diſputation laſſe ich nun einem oder anderm Theil auffs beſte als er kan/ außmachen/ unterdeſſen aber iſt gewiß das unterſchiedliche Menſtrua ſind/ die eine Saffranfarbigen Crocum auß dem feinem Golde ziehen/ und bleibt das Gold gantz Silber-weiß/ wañ man aber ſolch weiſes Gold nur bloß durchs Antimonium gieſt/ bekombt es alßbald ſeinen vorigen Goldglantz wieder/ auch wird es wieder wie vorhin colorirt/ wann ihm ein Theil ander gut Gold nebſt etwas Kupffer zugeſchmeltzt/ und damit auff der Cappelln abgetrieben wird; unter denen Menſtruis aber die ſolche Extraction verrichten/ iſt der wahre Spiritus vini tartariſatus, der nemlich mit dem Sale tartari volatili unſeparirlich vereinigt iſt/ wenn derſelbe ůber Gold-Blaͤtter gegoſſen wird/ ziehet er darauß die Farb/ und laͤſt das Corpus weiß zuruͤck/ ſolche alſo außgezogene Farbe laͤſt man bey dem Spiritu vini, und brauchts vor eine kraͤfftige Artzney zu vielerhand Gebrechen.
Es thuts auch der Spiritus vini rectificatus, welcher mit dem Spiritu Salis marini einmahl oder drey herůber diſtillirt und vereinigt wird/ daß er nemlich auß dem Gold-Kalck/ ſo durchs Aqua Regis gemacht wird/ die Farbe extrahirt.
So hab ich ohngehr gefunden/ daß wann man unter den alſo genanten Spiritum Vitrioli Philoſophicum (welches das diſtillirte ſaure Waſſer iſt worin Butyrum Antimonij, præcipitirt worden/) nur etliche Tropffen Spiritus nitri gieſt/ und Gold-Blaͤtlein darein legt/ werden dieſelben ohn einige Blaͤßlein deß Menſtrui vor erſt gantz weiß/ wann man ſie aberlaͤnger darin liegen laͤſt/ zergehen ſie endlich gantz und gar darin.
Dergleichen kan noch auff unterſchiedliche andere Weiſe geſchehen; welches obs zwar hiehero nicht gehoͤrig/ hab ichs doch weil es die Materi mit ſich bringt/ unberůhrt nicht laſſen/ und hiemit dieſen Tractat beſchlieſſen wollen.
Ende deß andern Buchs.
Das dritte Buch.
Das dritte Buch beſchreibet die Kupffer-Ertz/ wie die zu erkennen ſeynd/ und erſtlich auff Stein und Kupffer/ und dann das ſchwartze Kupffer auff gar Kupffer probirt werden ſolle.
Folgends auch wie auß dem Kupffer das Silber auff die Teutſche und Vngeriſche Art zu ſaygern ſey/ ſambt anhangendem Bericht/ einer ſonderlichen neuen Kupfferſaygerung/ auch wie auß Kupffer Meſſing gemacht/ und ob Eiſen zu Kupffer gemacht kan werden.
Wie die Kupffer-Ertz zu erkennen ſeynd.
DIe Kupffer-Ertz ſeynd fuͤr andern metalliſchen Ertzen allen/ wol zu erkennen/ als die die ſchoͤnſten Ertz-Farben an ſich haben/ alſo/ daß viel mehr Mahlerfarben darauß kommen/ als auß den andern metalliſchen Ertzen.
Nun ſeynd der Kupffer-Ertz/ zweyerley/ eines Theils weichfluͤſſige/ geſchmeidige/ eines Theils aberrohe/ ſtrenge und hartfluͤſſige Ertz.
Welche man alle gleicher Geſtalt/ als wie die Silber-Ertz auff Silber/ unterſchiedlich auff Kupffer probiren muß.
Kupffer- Ertz ſchoͤn von Farben.
Erſtlich werden unter die ſchmeidigen und weichfluͤſſigen Kupffer- Ertz-Proben gezehlt.
Die Kupfferglaßertz/ die ſeynd blawlicht/ und zeucht ſich doch ihre Farb faſt auff grau/ diß ſeynd die reichſten Kupffer-Ertz/ ſo am meiſten Kupffer und Silber halten/ und ſchmeidige gute Kupffer geben.
Kupffer- Glaß.
Nechſt dieſen ſeynd die Kupffer gruͤnen/ welche auch reich am Kupffer/ aber arm am Silber ſeynd.
Die ſchoͤnen Laſurfarben auch blaw und gruͤnen vermiſchten Kupffer-Ertz/ halten zugleich viel Kupffer/ aber in gemein gar wenig Silber/ und geben gut Kupffer.
Kupffer gruͤn und Laſur.
Die braunen Kupffer-Ertz gleich einem Eiſenſchus/ ſie ſeynd derb oder mild/ werden zimlich reich am Kupffer gefunden/ doch arm am Silber/ wie auch die Kupfferſchieffer/ doch in welchen Bildnuſſen/ von Fiſchen/ Schnecken/ Sonnen/ und andern inverſionibus ſtehen/ ſeynd auch Kupfferreich/ und mehrertheils Silberhaltig.
In Summa/ alle Kupffer/ Ertz und Schieffer/ die keinen Kieß/ Speiß/ oder andere ſtrenge Vnart/ bey ſich haben/ ſeynd unter die weichfluͤſſigen Kupffer-Ertz zu rechnen.
Braun Kupffer- Ertz.
Kupffer- Schteffer.
Zum andern/ gehoͤren unter die ſtrengen hartflůſſigen Kupfferertz- Proben die ſtrengen Kupfferkieß/ und was blendig/ mißbicklich/ glimmerig uñ ſpatig iſt/ auch alle Kießertz fuͤr ſich ſelbſt/ ohne andere eingeſprengte Bergarten/ ſampt den Schieffern/ darinnen der Kupfferkieß ſtreimicht oder eingeſprengt ſtehet.
Kupffer- Kieß fuͤr ſich und in andern Bergarten.
Kupfferſtein.
Darnach auch die rohen Schlackenſtein/ Kupfferſtein/ Ofenbrůch/ und was vom ſchmeltzen der rohen Schichten herkommet.
Gleichwie nun die Silber-Ertz/ vor dem probiren und ſchmeltzen/ ihrer Natur nach/ und wie ſie ſich im Feuer halten/ erkañt ſollen werden/ alſo muß es mit den Kuffer-Ertzen auch geſchehen/ damit man ihnen im probirn und ſchmeltzen zu helffen weiß.
Vnd weil ein Vnterſcheid darunter zu halten/ ſo ſeynd die rohen unfluͤſſigen Kupffer-Ertz/ den weichfluͤſſigen milden nicht gleich zu probiren/ wie in meinem Bericht folgen wird.
Es ſoll aber zuvorher geſaget werden/ wie man die Probirtiegel/ deßgleichen Oefenlein zu den Kupffer-Ertz Proben machen ſolle/ damit ein Probirer im Fall der Noht/ ſeinen Zeug und Inſtrument ſelbſt bereiten koͤnne.
Wie man Probier-Tiegel und Oefenlein zum Kupffer probiren/ machen ſoll.
ZV den Kupffer-Ertzen/ die auff Kupffer zu probiren/ gehoͤren kleine und gute Tiegel/ gleichwie die Goldſchmied brauchen.
Weil man aber an allen Orten dieſelben nicht gut und foͤrmlich haben kan/ achte ich nicht fůr unbequem/ daß ein jeder Probirer ſolche ſelbſt machen koͤnne.
Tiegel- Form.
Zu ſolchem Tiegel machen aber/ gehoͤren Formen von Meſſing gegoſſen/ oder von Birnbaͤumen Holtz gedrehet/ alſo/ daß man einen eiſernen Ring daran ſchieben kan/ und die Form nicht bald breche.
Den Zeug oder den Thon/ darauß du ſolche Tiegel machen wilt/ den richte zu/ gleichwie oben von dem Toͤpfferthon zum Schirben machender Silberertzproben/ gemeldt iſt.
Alsdann nimb einen Ballen ſolches Thons/ ſo viel dich duͤnckt genug zu ſeyn/ uñ druck den in die Form/ alſo/ daß der Thon auff den Seiten wol herauff gehe/ und mitten ein ziemliche tieffe Gruben bleibt/ nach der Form als der Tiegel beylaͤufftig ſeyn ſolle.
Dann ſchmir das Obertheil der Form mit Speck oder Oel/ und ſchlags in die Form/ darein der Thon gedruckt iſt/ biß daß es oben auff der Form anſtehet/ drehe das eingeſchlagene Obertheil in der Form umb/ und zeuch es im umdrehen wieder herauß/ ſo iſt der Tiegel in der Form formirt wie er ſeyn ſoll; folgends ſetz die Form/ weil der Tiegel noch darinn ſtehet/ eine kleine weil an die Sonne/ oder waͤrm/ ſo gehet der Tiegel gantz gern und unzerkrůppelt herauß/ und wiewol man ihn ſonſt auch herauß drucken kůnte/ ſo kans doch nicht ſo fuͤglich geſchehen/ als wann er ein wenig bey der waͤrm geſtanden iſt/ dann von der waͤrm ſchwindet der Thon/ daß der Tiegel/ wo die waͤrm etwas groß iſt/ wol ſelbſt herauß fiel.
Warumb aber das Vntertheil der Form nicht auch fett gemacht ſoll werden/ iſt die Vrſach: daß der Tiegel vom ſchmieren/ ſich mit dem Obertheil deß Futers herauß hůb/ denn koͤndeſtu alsdann ohne Schaden nicht wider darvon bringen/ darumb iſts beſſer daß das Vntertheil ungeſchmirt bleibt/ damit der Tiegel darinnen gantz herauß gebracht werde.
Wann aber der Zeug ſehr ſproͤd gemacht/ und nicht fetter Thon waͤr/ ſo magſtu wol das Vntertheil der Form fettmachen/ und die Tiegel alsbald mit den Fingern herauß drucken/ ſo bleiben ſie auch gantz.
Dieſe alſo gemachte Probiertiegel/ wann die wol treug worden ſeyn/ laß in einem Toͤpfferofen brennen/ oder in einem Zigelofen/ doch daß ſie darinnen nit gar in ſtarcke Hitz geſaͤtzt werden (ſonſt ſchmeltzen ſie) ſo kan man die auch alsdann wann es Zeit iſt/ herauß nehmen.
Die Oefenlein aber belangend/ darinn man die Kupfferproben pflegt zu machen/ die ſeynd am beſten vom Toͤpfferzeug oder Thon zu zurichten/ damit man dieſelben/ an welches Ort man will/ ſetzen und brauchen kan/ die mach alſo.
Nimb den zugerichten Toͤpfferzeug/ und formir darauß ein Ofenlein in die runde/ alſo/ daß es dem Diameter nach/ neun der verzeichendten laͤnge/ mit der die Probiroͤfen außgetheilt werden/ davon im erſten Buch Bericht geſchehen iſt/ weit ſey/ und zwoͤlff laͤng hoch/ und mitten einen Bauch habe eilff laͤnge/ und unten gar keinen Boden.
Es ſoll aber diß Ofenlein anderhalbe laͤng dick ſeyn/ dann ſo viel der Thon daran ſchwindet/ ſo viel muß man ihm zugeben/ und weil daſſelb noch weich iſt/ muͤſſen Faltzen darein geſchnitten werden/ daß man unten und oben eiſerne Reifen und uͤber zwerch ſchienen/ welche die obern und untern Reifen faſſen/ anlegen koͤnne/ ſonſt wuͤrde daſſelbige gar leichtlich zerfallen.
Wann nun das Oefenlein an der Sonnen/ oder warmen Statt/ ſehr wol drucken worden iſt/ ſo laß es in einem Toͤpffer oder Ziegelofen hart brennen/ und dann mit den eiſern Reiffen und Schienen/ wie ich davon gelehrt/ beſchlagen.
Oefenlein zu Kupfferproben von Toͤpfferg zeng.
Darnach ſoll zu ſolchem Ofenlein/ ein ſonderlicher Fuß mit eim Boden gemacht werden/ auch von Toͤpfferzeug/ der inwendig dreyer zwercher Finger tieff/ und gleich ſo breit als unten das Oefenlein/ und auff der Seiten ein Loch eines ziemlichen Fingers weit hab/ dardurch das Geblaͤß gehe/ wie du hernach hoͤren wirſt/ deßgleichen inwendig oben darein ein Faltz gemacht werde/ darauff ein eiſern Roͤſtlein/ wie in der Figur zu ſehen/ ligen koͤnne.
Dieſer Fuß ſoll alsdann auch in einem Toͤpfferofen hart gebrannt/ und mit eiſern Reifen und Schienen/ wie das Ofenlein/ belegt werden: Dareinleg das eiſerne Roͤſtlein/ und ſetz das gemachte Ofenlein darauff/ ſo iſt es alſo aller Ding zu den Kupfferproben bereitet.
Wann du nun darinn probiren wilt/ ſo ſetz auff den Roſt im Qefenlein ein Fuͤßlein auch von Toͤpfferzeug gemacht/ das drey zwerch Finger hoch/ und oben nicht gar drey Finger breit ſey/ auff welches der Tiegel mit der Prob zu ſtehen kompt.
Es gehoͤren aber auch kleine Stůrtzlein oder Decklein zu den Kupffer-Proben/ die man auff die Probirtiegel zu ſetzen oder zu kleiben pflegt/ die ſollen gleicher Geſtalt von Toͤpfferthon gemacht/ und mit dem andern Zeug gebrannt werden/ darmit ſie in jehlinger Hitz nicht zuſpringen/ und dienen darzu/ daß man die Tiegel darmit zudecket/ und nicht Kohlen/ und andere Vnreinigkeit darein falle/ dardurch die Prob falſch wird.
Ein andere Form eines Oefenleins.
Ferner kan auch ein Oefenlein gemachtwerden/ eben in der Form weit/ wie von den jetzigen gemeldt iſt/ allein daß es ein Boden hab/ und von demſelbigen an vierzehen laͤng hoch ſey/ und dann zweyer laͤng hoch vom Boden/ zwey Loͤcher herdurch gehẽ/ darein man zwey eiſern Staͤnglein Fingers dick ſtecken/ und darauff ein eiſern Roͤſtlein wie im vorigen legen kan/ und daß unter dem Roͤſtlein ein Loch eines Fingers weit zum Geblaͤß gemacht werde/ diß Ofenlein/ welches man dann auch mit Eiſen beſchlagen muß/ iſt dem andern aller Ding gleich/ allein daß dieſes gantz/ das andere aber auff zwey Stuͤck kan zernommen werden.
Ein Ofenlein von Ziegelſtein.
So man aber nun ſolche gemachte Oefenlein (die zu den Kupfferertz- Proben am beſten zugebraucheu) auch keinen Blaßbalck darzu/ nicht haben kan/ ſo mag ein ander Oefenlein/ in welchem gleichwol die Proben auch recht koͤnnen probirt/ gemacht werden/ alſo/ nimb gebrannte Ziegelſtein/ ſetz die ins gevier einer guten Spann weit/ mit gutem Laͤimen zuſammen/ beſtreich auch die Fugen damit/ und laß vorn ein Windloch/ ſo weit das Oefenlein iſt/ anderthalben Ziegel hoch/ und uͤber dem Windloch/ ſolle im Oefenlein/ ein Roſt/ von eifernen viereckichten Stenglein Fingers dick/ ligen/ und vom Roſt an/ noch eine gute Spanne hoch ſeyn/ ſo iſt das Oefenlein breit.
Welches man erſtlich/ ſo man darinnen probiren will/ mit Feuer außhitzen ſoll/ damit es im probirn nicht Dampff gebe.
Dann ſetz auff das Roͤſtlein ein Fuͤßlein/ darauff der Tiegel ſtehen kan/ und ſo der Tiegel mit der Prob eingeſetzt Kohln und Feuer darauff geben/ daß der Tiegel erwarmet iſt/ ſo focher mit einem Focher/ als man in Kuͤchen zubrauchen pfleget/ durch das Windloch ins Ofenlein/ ſo gibt ſich der Wind/ wie du ſehen wirſt/ durch das Roͤſtlein ins Feuer uͤberſich/ fein gleich und ſtarck/ und ſeud ſich die Kupfferprob im Tiegel auch recht an.
Mit dieſem Oefenlein hat es einen leichten Weg die zuzurichten/ allein man geb ſonſt achtung darauff/ daß man den Sachen recht thue/ damit die Prob im Feuer recht und fleiſſig gemacht werde.
Probir Eßlein.
Weiter ſo braucht man auch zu den Kupfferproben/ Eſſen wie die Goldſchmiedt haben/ darinn man die Proben fuͤr dem Geblaͤß anſeudet/ die koͤñen in einer ſolchen Eſſen auch gemacht werdẽ/ meines Beduͤnckens aber/ weil der Blaß in dieſem Eßlein/ nur an eine Seiten deß Tiegels gehet/ ſo koͤnnen ſich die Proben allda nicht ſo wol uñ gleich anſieden/ als mit dem Geblaͤß/ das von unten uͤberſich gehet.
Wañ auch der Blaß nurauff eine Seiten deß Tiegels blaͤſt/ ſo zertreibt er denſelben leichtich/ ſonderlich wann er nicht gut iſt.
Wie nun die obgeſetzten Oefelein formirt inwendig und außwendig anzuſehen ſeynd/ das wirſtu in folgender Figur abgeriſſen finden.
Das Oefelein von Tiegeln zuſammmen geſetzt inwendig anzuſehen/ A. Daffelbige zu gemacht/ B.
Der Tiegel-Fuß auff dem Roͤſtlein/ C.
Das Oefelein von Toͤpfferzeug mit Eiſen beſchlagen/ D. Der Fuß darzu gehoͤrig/ E.
Das eiſern Roͤſtlein darein/ F.
Der Tiegel mit der Prob/ G.
Das Windlochddardurch der Blaß gehet/ H.
Der gantze Ofen mit dem Boden inweniger Form zu ſehen/ K.
Die durchgeſteckten Eiſen/ L.
Wie man den Fluß machen ſoll/ damit die Kupffer- Ertz probirt werden.
NImb zween Theil Weinſtein/ und einen Theil Salpeter/ reib jedes klein/ mengs unter einander/ thus in einen unverglaſurten Topff/ ſtoß einegluͤhende Kohledarein/ ſo biginnt es im Topff zu brennen/ laß es brennen biß es ſelbſt aufhoͤrt/ und den Topff kalt werden/ ſo iſt der Fluß gemacht.
Dann nimb auß dem Topff/ thu die Kohl darvon/ und behalt den Fluß klein gerieben an einer warmen ſtatt/ ſo bleibt er gut/ ſonſt wird er in der Kaͤlt und Feuchte zu Oel.
Oder nimb den Topff/ laß ihn warm werden/ ſchuͤtt den Fluß darein/ deck ihn mit eieiner Stuͤrtzen zu/ ſo entzůndet ſich der Fluß im Topff auch/ und brennt auß.
Dieſer Fluß wird zu guten ſchmeidigen Kupffer-Ertzen gebraucht:
Was aber kieſſige und hartſchiedige Ertz ſeynd/ zu denen iſt dieſer Fluß zu ſchwach/ und muß darunter etwas mehrers/ wie du folgend hoͤren wirſt/ genommen werden.
Der Fluß wird zu Oel.
Wie man die weichfluͤſſigen Kupffer-Ertz auff Kupffer probiren ſoll.
DIeweichfluͤſſigen und guten Kupffer-Ertz/ die nicht kieſſig und ſpeiſſig ſeynd/ die probier alſo: Nimb das Ertz/ reibs klein/ und wieg darvon zween Centner nach deinem Probirgewicht ab/ die ihu in einen Tiegel/ und dreymal ſo viel/ deß jetztbeſchriebenen Fluß darein/ beydes wol untereinander gemengt/ und deck oben im Tiegel Ertz und Fluͤß mit gemeinem Saltz/ eines halben zwerchen Fingers hoch/ drucks ein wenig nieder/ und leg ein Decklein auf den Tiegel mit ein wenig Laͤimen verſtrichen/ daß es nicht abweiche/ und keine Kohlen in Tiegel fallen/ und mache Feuer in der obberuͤhrten Oefelein eines/ ſetz den Tiegel auf das Fuͤßlein/ lege oder ſchůtt Kohlen dar auf/ biß der Tiegel hoͤher dann ein gute zwerch Hand hoch bedeckt ſey/ laß den Tiegel erwarmen/ und blaß durch das gemachte Loch/ das unter dem Roͤſtlein im Ofen gehet zu/ ſo gehet der Wind an allen Orten zugleich durch das Roͤſtlein umb den Tiegel auff/ laß das Ertz mit dem Fluß ein gute Weil in zimlichen Fluß ſtehen/ ſo ſeud ſich die Prob rein an/ und bricht kein Tiegel leichtlich von einem ſolchen Geblaͤß/ dann ſo lege mit der Klufft das ober Feuer ab/ und heb den Tiegel alſo heiß auß dem Oefelein/ ſetz es auf einen ebenen Ziegelſtein/ uñ ſtoß ein wenig mit der Klufft neben dem Tiegel auf den Stein/ ob die Koͤrnlein Kupffer nicht alle zuſammen geloffen waͤren/ damit ihnen geholffen werde/ daß ſie zuſammen kommen.
Nachmahls laß den Tiegel kalt werden/ ſchlag ihn auff/ ſo findeſtu unten im Tiegel ein Kornkupffer/ das ſchoͤn ſeyn wird/ dañ die guten geſchmeidigen Kupffer-Ertz/ geben ſchoͤn Kupffer.
Das zeuch nach deinem Prpbir-Gewicht auff/ wie viel ein Centner deß Ertzes Pfund Kupffer giebet.
Du muſt aber gute Achtung im Probiren darauf geben/ daß du die Prob nicht gar zu hart im Tiegel treibeſt/ dann das Kupffer verbrennt und treibt ſich gar leichtlich in die Schlacken/ welches man an den Schlacken ſihet (welche von den Kupffer-Ertzen gar leichtlich gefaͤrbt werden) dann wann dieſelben im Tiegel ſehr roth ſeynd/ ſo haſtu du die Kupffer-Prob zu hart getrieben/ und iſt der Halt geringer als ſonſt/ ſeynd aber die Schlacken braunlecht/ ſo iſt die Prob recht gemacht.
Nota.
Die weichfluͤſſigen Ertze/ ſo nicht kieſig/ ſpeiſſig (das iſt/ wann vielerley Ertz darbey iſt) ſind ſiedet man mit dem gemeinen Fluß an.
2.
So die Kupffer-Ertz nicht wie Gold ſchimmern/ ſo haben ſie keinen Schwefel bey ſich/ derowegen darff man ſie nicht roͤſten.
3. Was Ercker ſagt/ daß man die Kupffer-Prob nicht zu hart treiben ſoll/ ſonſt verbrenne ſich das Kupffer/ und treibe ſich in die Schlacken/ die dann roth davon werden/ da ſie doch ſolten ſeyn braun geworden/ das iſt wahr. 4. Muß nur 2. Theil Fluß zugeſetzt werden/ dann 3. Theil iſt zu viel/ und will Fachs auch nur 2. Theil haben.
Wie man die hartſchiedigen Kupffer-Ertz auff Kupffer probiren ſoll.
DIe hartfluͤſſigen Kupffer-Ertz aber/ ſeynd alſo nicht zu probiren/ wie die weichfluͤſſigen guten Kupffer-Ertze/ ſondern auff ein andere Weiß: Nemlich/ nimb die Kupffer-Ertz/ puch ſie klein/ als die Hanffkoͤrner/ und meng ſie unter einander/ wieg davon ab zween Centner/ deines Probir-Gewichts/ und thue die in einen Probir-Schirben/ ſetze den in einen Probirofen/ gib ihm zum erſten gar ein lind Feuer/ daß ſich das Ertz im Schirben anfaͤht zu roͤſten/ ruͤhr es mit einem eiſernen Probir-Haͤcklein auf dem Schirben umb/ daß nichts davon kombt/ ſonſt ſindert ſich das Ertz im Schirben zuſammen/ und roͤſtet ſich nicht/ und ſo es zum erſten mal umbgerůhret iſt/ ſo gib ihm ein wenig ſtaͤrcker Feuer/ daß es zimlich ergluͤe/ dann heb es auß dem Ofen/ und laß kalt werden/ ſetz es dann wieder in den Ofen/ und laß abermals roͤſten/ das thu ſo lang/ biß das Ertz oder Kieß auf dem Schirben nicht mehr raucht/ oder nicht mehr nach Schwefel reucht/ darnach reib ſolches geroͤſt Ertz oder Kieß etwas kleiner/ doch noch nicht gar zu Mehl/ und roͤſt es wieder/ biß es keinen Schwefelſtanck mehr von ſich gibt/ ruͤhr es auch ein mal oder zwey mit dem Haͤcklein umb/ dann es pflegt wieder zu ſindern:
Wanns von neuem gerieben/ und zum andern mal alſo geroͤſtet iſt/ ſo laß kalt werden/ und ſetz es zum dritten mal wieder in Prodir-Ofen/ roͤſt es/ und reibs gar klein/ und roͤſts dann noch einmal/ damit das Ertz oder Kieß gartodt gebrennt wird/ alsdann reibs auffs ſubtileſte/ und kleineſte/ ſo iſt das Ertz zu dem Probiren zugerichtet:
So diß geſchehen/ ſo theil das Ertz auff einem Waͤglein/ in zween gleiche Theil/ und thue das eine Theil in einen Probir-Tiegel/ mit dreymal ſo viel deß obbereiten Fluſſes/ unter welchen der ſechſte Theil gefloſſene Glaßgallen ſeyn ſolle/ meng es wol im Tiegel unter einander/ und bedecks mit gemeinem oder gefloſſenem Saltz/ gleich wie du der vorigen Prob gethan haſt/ bedeck auch den Tiegel mit einem Deckelein/ verſtreich oben umbher mit Leimen/ daß das Decklein veſt darauff lige/ und nicht Kohlen darein fallen/ dann ſetz es in in ein Oefelein/ und blaß mit dem Blaßbalg zu/ und gib der Prob ein ſtarck ſchnell Feuer/ etwas ſtaͤrcker/ dann der vorigen Prob/ dann diß will mehr Hitzhaben.
Vnd ſo die Prob in zimlichen Fluß geſtanden iſt/ ſo heb den Tiegel auß dem Feuer/ und laß ihn kalt werden/ ſchlag ihn auf/ ſo findeſtu unten im Tiegel ein Korn ſchwartz Kupffer/ in ſolcher Gůte/ gleich wie das Ertz oder Kieß/ im Schmeltzen Kupffer geben wird/ welches dann die rechte Prob darauff iſt.
Roͤſten.
Das Ertz gar todt gebrant.
Kupffer- Prob Guͤte.
Nota.
Die hartfluͤſſige oder hartſchiedige Ertze probir alſo/ weil dieſe Ertze gemeiniglich viel Schwefel bey ſich haben/ wie man dann ſicht/ daß ſie voll Goldgelbige Flittern ſind/ und ſchimmern/ welches Schwefel iſt/ derowegen ſo muß man dieſelben erſt roͤſten/ damit der Schwefel davon komme/ wieg derowegen deines Kupffer-Ertzes 2. Centner ab/ puch es klein als Erbſe groß/ thue ſie in einen Probir-Scherben/ ſetz ihn in ein Probir-Ofeu/ der noch nicht recht gluͤend iſt/ ſondern noch ſehr dunckel-braun gluͤet/ oder aber ſo der Probir-Ofen gantz gluͤend waͤre/ ſo mach das unterſte Vorſcheublein vor/ und in das ober Loch leg eine Kohle/ und thue ihm alſo kalt/ (dann das Roͤſten muß mit lindem Feuer geſchehen/ ſonſt fuͤhret der Schwefel etwas mit weg/ oder das Kupffer verbrennt auch wol vom Schwefel) und laß es ſtehen/ biß das Ertz im Schirben gluͤend worden iſt.
Alsdann ſo nimb deine Schirbe herauß/ und laß es kalt werden (dann wañ mans offt gluͤet und kalt laͤſt werden/ ſo entbindet ſich der Schwefel deſto beſſer) und diß thue ſo offt/ diß wann du die Naſe uͤber das Ertz halteſt/ es nicht mehr nach Schwefel reucht/ derowegen auff daß du das recht in Acht nehmen koͤnneſt/ ſo muſtu alle mal/ wann du den Schirben außnimbſt/ die Naſe daruͤber halten/ und riechen/ ob es auch noch nach Schwefel rieche/ darnach ſo nimb das Ertz/ reibs auf einen Stein zu Pulver/ und roͤſt es wieder/ biß es keinen Schwefelſtanck mehr von ſich gibt/ darnach ſo muſtu es nicht laͤnger roͤſten/ dann ſonſt wuͤrde etwas vom Kupffer verbrennen/ wañ nun das Ertz alſo geroͤſtet iſt/ ſo miſch darunter 3. Theil deß vorigen Fluſſes/ (dann den hartſchmeltzigen Ertzen entgehet der Fluß zu bald/ derowegen muͤſſen ſie mehr Fluͤß haben) unter welchen der ſechſte Theil von Glaßgallen ſeyn muß/ man nimbt auch wol ein wenig Borras darzu/ thu es mit einander in den Schmeltz-Tiegel/ bedecks mit Saltz/ lutir ihn zu/ und wann das Feuer angangen/ ſo gib ihm ein ſchnell ſtarck Feuer/ und blaß ſtarck zu/ und zwar ſtaͤrcker/ als den weichfluͤſſigen Ertzen/ dann dieſe wollen mehr Hitze haben/ und wann die Flamme heiß wird/ ſo gehet die Prob in den Fluß/ derowegen ſo laß es alsdann von der Zeit an noch ein halbe Stund im Feuer ſtehen/ und blaß immer zu/ ſo ſeud ſich die Prob rein an/ darnach nimb den Tiegel auß dem Feuer/ laß ihn kalt werden/ ſchlag ihn auff/ ſo findeſtu unten im Tiegel ein ſchwartz Kupffer/ dann die ſpeiſſige Ertzen/ geben in der Prob nicht alſobald Gar-ſondern nur ſchwartz Kupffer/ welches hernach abſonderlich muß probirt werden.
Die Kieß geben eiſenſchüſſige Kupffer.
Doch wird von einem Kieß oder Ertz ſchoͤner Kupffer als vom andern/ und gemeiniglich alle Kiß/ als die deß Eiſens Natur ſeynd/ geben eiſenſchůſſige Kupffer/ derhalben auch dieſelbigen nicht wol zum Meſſing machen zu gebrauchen ſeynd.
Diß Kornkupffer/ wie es auß der Prob kommen/ zeuch nach deinem Centner-Gewicht auff/ ſo ſiheſtu wie viel Pfund ein Centner Kieß oder roh Kupffer-Ertz/ Schwartzkupffer gibt/ darnach du leichtlich rechnen kanſt/ wie viel Centner ſolches Kieß oder Ertzes einen Centner Kupffer geben.
Vnd wiſſe/ daß du darumb zween Centner Kieß oder Ertz zum Probiren einwaͤgen ſolt:
Damit/ ob dir ein Prob mißlinge/ oder nicht gerieth/ daß du noch einen Centner abgeroͤſtes Ertz oder Kiß im Vorrath habeſt/ und alſobald noch einmal ein Prob davon machen kanſt/ es wuͤrde dich ſonſt lang verhindern/ wann du auffs neue wiederumb einen Centner allein zur Prob roͤſten ſolt.
Dargegen aber haben die alten Probirer den Brauch gehalten/ daß ſie ein jedes Kupffer-Ertz oder Kieß auff Garkupffer probirt haben/ nemlich wie viel Centner deſſelbigen einen Centner Garkupffer geben/ diß iſt wol ein rechte Prob geweſt fuͤr die jenigen/ die ihr Kupffer ſelbſt geſaigert und gar gemacht haben:
Aber den Gewercken und Bergleuten/ die das Silber darin arbeiten/ und dann ſolch ſchwartz Kupffer mit ſampt dem Silber darin verkauffen/ denen iſt beſſer/ daß ſie wiſſen/ wie viel Centner ſchwartzes Kupffer ſie in einem Roſt haben:
Darauff koͤnnen ſie nachmals ihre Rechnung machen/ wie viel ein Centner ſchwartz Kupffer/ Loth Silber halten wird/ wie dann unter allen Schmeltzen die Kupffer-Arbeit (darauff man eigendliche Rechnung machen kan) die luſtigſte/ ſchoͤnſte Arbeit iſt/ man probir nur recht/ ſo wird ſichs außbringen/ der Prob nach auch recht finden.
Die Kupfferarbeit eine ſchoͤne Arbeit.
Darumb wiltu nach jetzt geſagter der alten Probirer Meinung/ die Kupffer-Ertz auff gar Kupffer probiren/ ſo thu ihm alſo:
Nimb die Kupffer-Ertz klein gerieben/ und wiege davon zween Centner ab/ und da ſie etwas unfluͤſſig/ oder kieſſig waͤren/ ſo roͤſte die zuvorn wie oben gemelt/ thu die in einen Probirtiegel/ und wieg darzu vier Centner deß Fluſſes oder Bleyglaß/ von Glet und Kißlingſtein gemacht/ davon im erſten Buch bey den Silber-Ertzen gelehrt/ mengs wol unter einander/ und bedecks mit Saltz/ deck den Tiegel oben auch zu/ und laß es in einem Oefelein fuͤr dem Geblaͤß/ gleich wie ein ander Kupffer-Prob flieſſen/ und wanns kalt worden/ ſchlag den Tiegel auff/ ſo findeſtu unten im Tiegel einen Koͤnig/ da Kupffer und Bley unter einander beyſammen iſt/ denſelbigen ſetz auff einen flachen Schirben/ mit ein wenig Glet beſtrichen/ und treib ihn darauff/ biß das Kupffer einen reinen gruͤnen Kupfferblick thut/ dann ſo heb das Kornkupffer mit der Klufft vom Schirben/ und loͤſche es im Waſſer ab/ und ziehe es nach deim Probir-Gewicht auff/ ſo findeſtu/ wie viel die zween Centner Kieß oder Kupffer-Ertz/ Pfund Garkupffer geben haben/ In dieſer Prob kan man das Kupffer gar leichtlich verbrennen/ ſonderlich wann das Ertz arm am Kupffer iſt/ als du dann in der Arbeit wol ſchen wirſt.
Darumb achte ich fuͤr beſſer/ daß die Kupffer-Ertz/ erſtlich auff ſchwartz Kupffer/ und hernach dieſelbigen auff Garkupffer/ probirt werden/ darin kan geringhaltigen Kupffer-Ertzen/ in der Prob nicht ſo leichtlich Schaden geſchehen.
Die Ertz auff Gar- Kupffer zu probirn.
Nota.
Die Kupffer Ertz haben gemeiniglich viel Schwefel bey ſich/ wie man dann ſiht/ daß ſie voll gelbe Flittern ſeyn/ welches Schwefel iſt/ derowegen ſo muß ſolcher Schwefel erſt davon geroͤſtet werdẽ/ alſo wieg 1. Centner Kupffer-Ertz ab/ ſchlag es klein wie Erbſen groß/ thue es in ein Treibſchirben/ ſetz es in einen Probir-Ofen/ der noch nicht recht gluͤend iſt/ ſo mach das unterſte Loch zu/ und thue ihm kalt/ dann das Roͤſten muß gelinde geſchehen/ ſonſt fuͤhret der Schwefel etwas mit weg/ oder das Kupffer verbrennt auch wol/ leg das obriſte Loch zu/ und laß es ſtehen/ biß das Ertz gluͤbet/ darnach nimb die Schirben herauß/ und laß ihn kalt werden/ darnach jetz es wieder in den Ofen/ laß es gluͤhen/ nim̃ wieder auß/ und laß es kalt werden (dañ wann mans offt laͤſt kalt werden/ ſo entbindet ſich der Schwefel deſto beſſer) und diß wiederhol ſo offt/ biß wann du die Naſe uͤber das Ertz haͤlſt/ es nicht mehr nach Schwefel reucht/ alsdann ſo nimbs auß/ dann wanns zu lang darinnen ſtehet/ ſo verbrennt etwas vom Kupffer/ alsdañ ſo reibs auff einem Stein klein/ wieg darzu 2. Centner ſchnellen Fluß (welcher gemacht wird auß 1. Theil Salpeter/ und 2. Theil Weinſtein) miſch es wol unter einander/ thue es in einen Tiegel/ der ſo groß ſey/ daß der 3. Theil ledig bleibe/ bedecks mit Saltz/ verlutirs.
Wann man Kupffer-Ertze hat/ die viel Schwefel bey ſich haben/ die ſoll man nach dem Roͤſten in kaltem Waſſer abloͤſchen/ ſo extrahirt es einen ſchoͤnen Vitriolum Veneris, welcher ſonſt durch den Regen/ wann das geroͤſtete Kupffer-Ertz unter dem offenen Himmel ligen bleibt/ herauß gewaſchen wird.
NB.
Etliche machen die Kupffer-Proben mit Eiſen-Feil/ damit dem Kupffer nichts abgehe/ aber die Prob iſt falſch/ dann das Eiſen haͤngt ſich in das Kupffer/ und verfaͤlſcht den Halt/ und wird an ſtatt Gar-Kupffer oder fein Kupffer ein ſchwartz Kupffer darauß/ und wird das Kupffer vom Eiſen unſchmeidig; Dahero man die ſchwartz Kupffer/ dieweil ſie viel andere Metall bey ſich haben/ unter andern auch Eiſen mit Bley zu gar oder fein Kupffer gemacht werden/ in dem nemlich Bley dem ſchwartz Kupffer zugeſetzet wird/ und darnach auff dem Gar-Herd das Bley gantz vom Kupffer ver wird/ da dann das Bley in die Lufft geblaſen wird/ und andere Metall mit ſich hinweg fuͤhrt/ und vom Kupffer treibt/ da es dann geſchmeidig von wird.
Wie man ein gering Kupffer-Ertz auff Kupffer probiren ſoll.
DIe armen Kupffer-Ertz/ ſonderlich die Kupfferkieß und Kupfferglaß/ die in das Gebuͤrg/ oder in einen leichten Schifer eingeſprenget ſtehen/ die ſollen alſo probirt werden:
Nimb von dem Ertz eine gemeine Prob/ reib es wol unter einander/ darvon wieg ab deines Probir-Gewichts bey zwantzig Centner oder mehr/ und zeuch es in einem Sichertrog/ daß ſich das taube und leichte Gebuͤrg/ vom reinen Schlich und Kupffer-Ertz abſcheide/ dann wieg den Schlich/ der davon kommet/ alſo naß wieder/ und merck wie viel es Centner und Pfund ſey/ damit du wiſſeſt/ wie viel Centner rohe Felſen/ oder deß Gangs/ einen Centner reinen Schlich geben:
Solches abgezogenen Schlichs wieg wieder naß zween Centner ab/ und ſetz die in einen Probir-Schirben in Ofen zu roͤſten/ gleich wie du mit den Kupffer-Ertzen gethan haſt/ damit aber die Prob nicht falſch werde/ weil die Schlich in dem erſten Einſetzen von der groſſen Hitz/ ſonderlichen wann noch Quertzlein darunter ſeyn/ zu ſpratzen pflegen/ ſo deck einen andern Schirben uͤber dieſen/ darin der abgewogene Schlich iſt/ laß ihn zugedeckt/ biß der Schlich faſt ergluͤet/ dann ſo nimb den oͤbern Schirben wiederumb ab/ und roͤſt den Schlich gleich/ wie du oben vom Kupffer- Ertz berichtet biſt/ reib ihn alsdann gar ſubtil/ und theil ihn in zween gleiche Theil/ den einen Theil vermeng mit dem Fluß/ der zu den Kupffer-Ertzen gehoͤrt/ und ſetz den in ein Tiegel mit Saltz bedeckt/ und procedir aller geſtalt damit/ wie du oben mit den ſtrengem Kupffer-Ertz gethan haſt/ ſo findeſtu unten im Tiegel ein Kupfferkorn/ das zeuch auff/ oder wieg es nach deinem Probir-Gewicht/ ſo kanſtu ſehen/ auß wie viel Centner oder Hoͤlen/ ſolcher rohen Felſen/ oder Puchwercks/ du einen Centner ſchwartz Kupffer machen kanſt/ welches Kornkupffer du nachmals auff Silber probiren/ und den Halt deſſelbigen auch finden kanſt/ und dich mit deinen Gebeuden darnach habſt zu richten.
Zu ſchlich ziehen.
Dieſe Prob auff die armen eingeſprengten Kupffer-Ertz/ hab ich darumb geſetzt/ weils die Erfahrung gibt/ daß gemeiniglich die Kupffer- Ertz/ auf den Gaͤngen nicht durchauß rein brechen/ ſondern viel Puchwercks/ als eingeſprengtes Kieß/ und ſubtil Kupfferglaß/ im Gebirg fuͤhren/ und doch im Puchen und im Waſſer ſich gern davon ſcheiden/ und in die Enge bringen laſſen/ das man wiſſe/ daß dieſelben auch/ wann die Gaͤng maͤchtig/ zu gutem Nutz und Vberfluß gearbeitet werden koͤnnen/ das ſonſt nicht geſchehe/ wann ſie in die Weiten alſo eingeſprengt ſchlechts rohe ſolten geſchmeltzt werden.
Eingeſprengte Kupffer- Ertz.
Anlangend die armen Schifer/ die gar wenig Kupffer halten/ die ſeynd nicht wol in die Enge zu bringen/ dann ſie ſtehen deß mehren theils im Waſſers auf/ und ſeynd fluͤchtig.
Wiewol man etliche darunter findet/ die ſich im Waſſer ſcheiden/ und einen Schlich geben/ ſich auch in eine Enge bringen laſſen/ dieſelbigen mag man pꝛobiren und zu gut machen/ gleich den andern Kupffer-Ertzen.
Die armen Sichifer.
Darnach ſtehet in etlichen Schifern der Kupfferkieß ſichtiglich eingeſprengt und ſtraͤmicht/ die ſind auch ſolcher geſtalt zu probiren/ oder aber roh unter einander/ oder den Schifer ſonderlich/ ob vielleicht der Schifer auch Kupffer gebe/ daß man ſolchs finden/ und ſich im Schmeltzen darnach richten koͤnne.
Kieſſige Schifer.
Was andere eingeſprengte Kupffer-Ertz/ als ſchoͤne Laſur/ Kupffergruͤun/ oder braune reiche Kupffer-Ertz ſeyn/ die kan man im Waſſer von ihrem Gebirg nicht wol ſcheiden/ dann ſie ſeynd ſehr leicht/ und lauffen nicht ins Gewicht/ wie die Kieß thun/ ſondern gehen im Waſſer weg: Darumb ſollen dieſelben erſtlich auf Silber probirt werden/ halten ſie keins/ wie ſie gemeiniglich arm am Silber ſeyn/ ſo iſt nicht viel darmit zu verſuchen/ halten ſie aber Silber/ ſo glůe dieſelbigen Ertz hart/ und loͤſche ſie in einem kalten Waſſer jehling ab/ ſo laufft was reich eingeſprengt Kupffer-Ertz iſt/ in ſubtile Koͤrnlein zuſammen/ wie oben bey den Gold- Ertzen gemelt/ die puch oder reib klein/ und zeuchs zu einem Schlich:
So es ſich dann ſcheidet/ ſo kanſtu dich im groſſen Werck/ wie viel es Schlich ſetzet/ auch darnach richten.
Wie aber ferner ſolche geringe Kupffer-Ertz in einem kleinen Oefelein zu verſuchen ſeyn/ das wirſtu hernacher außfuͤhrlich berichtet werden.
Eingeſprengte Laſur.
Kupffergruͤn.
Braun Kupffer- Ertz.
Nota.
Die ſpeiſſige Ertze geben in der Prob kein Gar-ſondern ſchwartz Kupffer/ dann das Eiſen oder Bley noch darbey iſt/ ſpeiſſige Kupffer aber/ ſind die Kieſſe uñ ſo daß etwas oder roſtig ſcheinet/ oder auch wohl die jenigen/ ſo zwar nicht gantz kieſſig eingeſprenat ſind.
Alle Kupffer-Ertz/ ſo viel Berg bey ſich haben/ und alſo arm an Kupffer/ ſind unfluͤſſig wegen deß vielen Bergs/ ſo darbey iſt.
Wann ein Kupffer-Ertz ſtreng und hartfluͤſſig/ das iſt/ wann es viel Kieß bey ſich hat/ ſo muß man es mit Glaß anſieden/ oder mit Glaßgalle/ dann dieſelbige zwingen und greiffen das Ertz beffer an/ als der gemeine Fluß.
Wann du ein Kupffer-Ertz bekombſt/ ſo eiſenſchuͤſſig iſt/ ſo muſtu 4. Theil gemeinen Fluß darzunehmen/ mit Saltz bedecken/ und alſo anſieden.
So du ein Kupffer-Ertz bekombſt/ ſo keine gelbe Goldſchimmern hat/ ſo hat es keinen oder doch gar wenig Schwefel bey ſich/ derowegen ſo kan man es alſobald klein ſtoſſen/ und durchſichten/ und ein wenig gleichwohl roͤſten/ damit es mild davon werde.
Die Schiffer-Ertz ſehen 1. wie ein Saudſtein/ ſo ſich ſpaltet.
2. Siht man es wie Gold darinnen ſchimmern/ und das iſt Schwefel.
3. Sihet man nichts/ ſo das Braune oder Kupffer darin wie in andern Ertzen zeige.
4. Die Schiffer-Ertze muͤſſen geroͤſtet werden/ weil ſie gemeiniglich viel Schwefel bey ſich haben.
5. Die Siffer-Ertze muß man zu ſtuͤcken/ wie die Bohnen groß ſchlagen/ und ſie auff einem Treibſchirben gar gemachlich anfangs roͤſten/ dann ſie ſpringen gar gerne. 6.
Dieſe Schiffer-Ertze ſind unter die hartfluͤſſigen zu rechnen/ derowegen ſo muß man ſie mit 4. Theil Fluß anſieden.
Sonſt findet man auch Kupffer-Ertze/ ſo da wie ein Stein außſiehet/ und an etlichen Orten gruͤn (welches auff Kupffer zeigt) an etlichen Orten weiß ſcheinet (und diß weiß iſt Kalckſtein) welches Weiſſe doch rauch iſt/ und ſich zerhacken laͤſt/ und dieſe Ertze haben wenig Schwefel bey ſich/ und ſind auch unter die hartfluͤſſigen zu rechnen/ wegen deß Kalckſteins und anderer Unart und Berg/ ſo ſie bey ſich haben/ derowegen ſo muͤſſen ſie auch mit 3. Theil angeſotten werden.
Item man findet Ertz/ ſo da wie ein Stein iſt/ und ſo man denſelben voneinander ſchlaͤgt/ ſo ſchimmert es alle voll wie Gold darin/ welches vom Schwefel iſt/ und zwiſchen ſolchem Schwefel ſieht es braun auß/ und das iſt Kupffer/ und dieſe Ertz ſind bald gantz gediegen/ und unter die weichfluͤſſigen zu rechnen/ derowegen 2. Theil Fluß darzu genug iſt.
Merck 1. Wann du ein Kupffer-Ertz bekombſt/ da kein Gold gleichſam in ſchimmert/ ſo hat es nicht viel Schwefel/ kanſt es derowegen alſobald gar klein ſtoſſen/ und durch ſichten/ und nur deßwegen ein wenig roͤſten/ damit es etwas mud werde.
Noch findet man Kupffer-Ertz/ ſo da ſcheinen und duͤñ ſeyn/ wie ein Schiffer-Ertz/ doch blaͤttern ſie ſich nicht/ und wann man ſie in die Breite entzwey bricht/ ſo ſcheinen ſie wie Glaß/ und ſind alſo ſpiſſig/ haben auch etwas Schwefel bey ſich/ ſo darin geſehen wird/ und dieſe ſind nicht hart/ ſondern weichfluͤſſig/ derowegen muß man ſie nur mit zwey Fluß anſieden.
Sonſten iſt zu mercken/ daß man im Roͤſten nicht alſobald das Ertz klein zu Pulver/ ſondern zu Stuͤcken wie Bohnen groß ſtoͤſt/ das geſchicht deßwegen/ dieweil man alsdann nicht immer darbey fitzen darff im Roͤſten/ und es umbruͤhren/ dann wann man ſonſt die Ertze/ ſo da viel Schwefel bey ſich haben/ alſobald klein ſtoͤſt und roͤſtet/ ſo muß man daſſelbe anfangs offt umbruͤhren/ ſonſt ſchmeltzet ſich der Schwefel/ uñ kaͤltet ſich das Ertz/ alſo daß mans hernach abermal kleinſtoffen muß.
Die Ertz aber ſo kein Schwefel haben/ die kan man alſobald klein ſtoſſen und roͤſten/ dann die ballen ſich nicht.
Die Ertze/ da gruͤn in geſehen wird/ ob das uͤbrige ſchon Sandſtein iſt/ das ſind Kupffer- Ertze/ doch hartfluͤſſig/ wegen deß Steins ſo darbey iſt.
Je gelber der Schwefel im Kupffer-Ertz ſcheinet/ je reicher es iſt von Kupffer; je bleicher der Schwefel aber/ je aͤrmer iſt es.
Je roth brauner ein Kupffer Ertz ſcheinet/ je aͤrmer iſt es; je ſchwartz-brauner es aber ſcheinet/ je reiffer und reicher es iſt an Kupffer.
Wann viel Schwefel bey Kupffer-Ertz iſt/ ſo muß es deſto ſtaͤrcker geroͤſtet werden/ und ſind die Kupffer-Ertz wegen deß vielen Schwefels gemeiniglich nicht hartfluͤſſig/ ſondern viel mehr weichfluͤſſig/ dann hartfluͤſſig ſind die Kupffer-Ertz/ ſo viel Kieß/ Stein/ Berg und andere Unrath bey ſich haben/ nicht aber die da viel Schwefel bey ſich haben.
Wann du ein Kupffer-Ertz auff Kupffer im Tiegel probirt haſt/ und ein Kupfferkorn bekommen haſt/ und du nun auch wiſſen wilt/ wie viel Silber das Kupffer haͤlt/ ſo wieg das Korn/ wieg darnach auch 16. ſo ſchwer Bley ab/ als das Korn wiegt/ trag das Bley halb auff eine wolabgeaͤdete Capelln/ wann es treibt/ ſo trag das Kupffer auch ins Bley/ und endlich uͤber eine Weile hernach ſo trag die uͤbrige Helffte deß Bleys auch hernach/ und laß es abgehen/ ſo bekom̃ſt du/ wofern das Kupffer Silber haͤlt/ ein Silberkorn.
Darnach ſo laß auff einer andern Capelln auch die 16 Schweren Bley allein abgehen/ ſo bekombſtu auch das Bleykorn.
Zeuch darnach dein Silberkorn auff/ und ſo du befindeſt/ daß der Centner Kupffer-Ertz auff wenigſte 6. Loth oder mehr haͤlt/ ſo traͤgt es die Seigerkoſten auß/ und kan mans ſeigern/ dann wann ein Centner 6. Loth haͤlt/ ſo kan mans mit Nutzen ſeigern.
Je gruͤner ein Kupffer Ertz ſcheinet/ je reicher es iſt.
Sintemahl das Gruͤne auff Kupffer zeigt/ dann wann die reiche Ertze lange ligen/ ſonderlich an an feuchten Orten/ ſo tritt das Ertz zu ruͤck/ und wird außwendig zu Vitriol/ daher die Gruͤne kombt/ und laufft das Ertz gruͤn vom Vitriol an/ oder ſchlaͤgt der Vitriol auß.
Je laͤnger ein Kupffer im Waſſer ligt/ je mehr es abnimbt/ je laͤnger aber ein Bley darin ligt/ je ſchwerer es wird.
Wann man geroͤſtet Kupffer in Waſſer abloͤſchet/ ſo giebet es zwar ein Vitriolum Veneris, aber das Kupffer wird auch deſto weniger.
Man findet auch Kupffer-Ertze/ ſo blau/ an etlichen Orten ſcheinen/ wie Staͤrcke/ und glaͤntzet das Blaue biß weilen in dem Ertz/ wie ein blau Glaß/ und diß ſind Laſur-Steinlein/ welche Silber geben/ daher dann auch ſolche Ertze/ Laſur-Ertze oder Kupffer-Laſur genennet werden/ dieſe Ertze haben gemeiniglich keinen oder gar wenig Schwefel/ wie man im Roͤſten ſihet/ und halten auch Silber/ und werden unter die ſchmeidigen Ertze gerechnet.
Wann man eine Kupffer-Prob machet/ und die Schlacken glatt und rein ſind/ ſo iſt die Prob recht angeſotten/ die Schlacken aber von der Bley-Proben werden nicht glatt oder rein.
Wie die geringe Kupffer-Ertz/ die in einem Quartz eingeſprengt ſtehen/ zu Nutz zu bringen ſeynd.
WEil die geringen/ in die Quaͤrtz eingeſprengten guten Kupffer-Ertz/ von wegen der Haͤrte in groſſer Menning nicht wol gepucht/ viel weniger ihrer Vnfluͤſſigkeit halben duꝛchgeſchmeltzet/ und zu Nutz gebracht koͤnnen werden/ dann der Quaͤrtz ſo hart iſt/ ehe der im Puch klein genug wird/ machet er das eingeſprengte Ertz ſubtil/ und im Waſſer auffſtehend und fluͤchtig/ ſo kan kein gewiſſer/ bequemer und beſſerer Weg auff ſolche Kupffer-Ertz gefunden werden/ dann daß man dieſelben in einem ſonderlichen darzu gemachten hohen Roͤſt-Ofen/ wie zuvor offt davon Meldung geſchehen/ gar ſtarck roͤſtet/ und wann es in groſſer Glut daher brennet/ daß man ein Waſſer darauf ſchlag/ jehling abkuͤhle/ ſo erſchrickt das Metall in dem Ertz/ und laufft Koͤrner-weiß im Quartz zuſammen/ welche ſchwer werden/ und im Waſſer veſt ſitzen bleiben/ daß man ſie hernach herauß ſchlemmen und ſcheiden kan:
Was aber nicht alſo rein Kupffer wird/ das wird doch zu gutem und ſchwerem Kupfferſtein/ daß alſo die quaͤrtzigen Kupffer-Ertz/ wann ſie geroͤſt/ muͤrb werden/ in groſſer Menning gar leichtlich herdurch gepucht und gewaſchen/ das Metall/ ſo darinnen geſamlet/ oder deß Schlichs in einer Schicht ſo viel durchgeſchmeltzet kan werden/ als rohes Ertzes/ davon der Schlich gemacht/ in zehen oder mehr Schichten.
Vnd ſolle der Roͤſt-Ofen/ den man zu dieſem Roͤſten brauchen will/ formirt ſeyn/ wie in dem erſten Buch bey den quaͤrtzigen Gold-Ertzen auffgeriſſen/ zu ſehen iſt.
Wie man ein Kupffer-Ertz auff Kupfferſtein probiren ſoll.
WIltu Kupffer-Ertz/ ſonderlich die Kieß/ ſie halten nun viel oder wenig Kupffer/ auff Stein/ den man rohen Schlackſtein/ oder rohen Kupfferſtein nennet/ verſuchen und probiren/ ſo thu ihm alſo:
Reib das Kupffer-Ertz/ oder den Kieß klein/ wieg davon zween Centner ab/ thu die alſo ungeroͤſtet in einen Probier-Tiegel/ und wieg darzu vier Centner deß Fluſſes von Salpeter und Weinſtein gemacht/ wie oben gemeldet/ deßgleichen zween Centner gute gefloſſene Glaßgallen/ mengs alles im Tiegel unter einander/ und bedecks gleich einem Kupffer-Ertz mit Saltz/ und ſetz es in ein Oefelein/ und ſeude es fuͤr dem Geblaͤß auch alſo an/ dann laß kalt werden/ ſo findeſtu unten im Tiegel ein Kornſtein/ das ſcheide von den Schlacken ab/ und wieg es/ ſo ſiheſtu wie viel Centner deß Kieß einen Centner Stein geben.
Seynd aber die Kieß ſehr reich am Kupfferwaſſer/ ſo wirſtu mit dieſem Fluß durch die Prob keinen Stein finden/ derhalben verſuch den Kieß auff ein andere Weiß: Nemlich/ wieg ihn alſo rohe ab/ und thu ihn in einen Tiegel/ vermeng darunter dreymal ſo viel reiner guter geriebener weicher Schlacken/ die gewiß keinen Stein geben/ auch kein Silber halten/ ſondern von armen Ertzen kommen/ decks mit Saltz/ und ſetz es ein/ laß mit ſtarckem Geblaͤß flieſſen/ ſo wirſtu Stein finden/ ſo viel als der Kieß bey ſich hat.
Die Kieß aber/ welche reich am Kupfferwaſſer ſeynd/ geben einen Schlackenſtein/ der im Schmeltzen nicht wol zu gebrauchen iſt/ dann im Roͤſten und Durchſtechen ſchwindet er gar zu ſehr/ und behaͤlt das Silber nicht in ſich/ dardurch dann offtmals Schaden geſchicht.
Kupfferwaͤſſerige Kieß.
Wie man die Kupffer-Ertz auff ein andere Weiß/ nemlich durch ein klein Oefelein verſuchen und probiren ſoll.
ALle Kupffer-Ertz/ ſie ſeyn reich oder arm am Kupffer/ die kan man auf dieſen nachfolgenden Weg/ auch auf Kupffer uñ Stein verſuchen:
Nim̃ deß Ertzes oder Kieß ein Pfund klein gerieben/ und richt dir ein Oefelein zu von Ziegeln zuſammen geſetzt in Gefier oder Runde einer Spannen weit/ oder laß dir ein ſolches von Toͤpfferzeug machen/ und mit eiſern Ringen belegen/ und mach unden darein von Kohlgeſtuͤb uñ Laͤimen ein Geſtuͤb/ wie man pflegt in die Schmeltzoͤfen zu machen/ und laß hinden im Oefelein ein Loͤchlein/ dardurch der Blaß gehen kan/ ſchuͤtt dann ins Oefelein Feuer und Kohlen/ blaß ihm wol zu/ daß es wol erglůe/ und ſetz das geriebene Ertz alſo roh/ ohn einigen Zuſatz hinein/ doch nicht auff einmal/ blaß immer ſtarck zu/ daß ſich das Ertz durch die Kohlen unten ins Oefenlein ſchmeltzt:
So es genug hat/ laß kalt werden/ und nim̃ den geſchmoltzenen Zeug auß dem Oefelein/ ſchlag ihn auf/ ſo ſiheſtu ob es Kupffer oder Stein geben hat/ findeſtu dann Kupffer oder Stein in den Schlacken/ Koͤrner-weiß/ ſo ſtoß es klein/ und zeuchs zu Schlich/ ſo ſcheidet ſich das Kupffer und der Stein von den Schlacken.
Diß iſt ſonderlichen auf die Kupfferſchifer uñ armen eingeſpꝛengten Kurpffer-Ertz/ ein fein Verſuchẽ/ Wann aber das Ertz keinen Stein oder Kupffer gibt/ ſo ſichſtu daſſelbe an den Schlacken/ nemlich/ wann ſie nicht kupfferig ſeynd/ ſondern alles zu Schlacken worden iſt.
Kupfferſchiffer.
Ferner wiltu durch ſolch Probirn lauter Kupffer haben/ und daß der Kieß keinen Stein geben ſolle/ ſo roͤſt erſtlich den Kieß gar zu todt/ und ſchmeltz den im Oefelein/ ſo bekommeſtu einen Koͤnig von ſchwartz Kupffer/ oder ein ſolches Kupffer wie der Kieß/ oder das Kupffer-Ertz geben wird/ und in ſich hat:
Dann bring ſolch ſchwartz Kupffer zuſammen/ und wiegs/ und ſihe wie viel dir ein oder zwey Pfund geben hat.
Darauf kanſt du dann deine Rechnung machen/ wie viel Centner Kieß oder Kupffer- Ertzes einen Centner Kupffer geben.
Dann alle geroͤſte Ertz/ arbeiten ſich friſch/ und ſcheiden ſich lieber/ dann die rohen Ertz thun.
Wann in dieſem Probirn ſet Stein werden ſoll.
Alle geroͤſte Ertz ſchmel tzen ſich friſch.
Will man aber mehr/ als ein oder zwey Pfund im Oefelein verſuchen und ſchmeltzen/ ſo kan man das Kupffer in ein wol heiß-gemachtes Fuͤrtiegelein abſtechen/ und alsdañ von den Schlacken abſcheiden/ allein was im Oefelein bleibt/ ſampt den Schlacken/ die nicht herauß gefloſſen/ ſollen gepucht/ gewaſchen/ und was darin gefunden/ auch zum Halt mit gerechnet werden.
Auf ein ondere Art.
Alſo und auf dieſe Weiß kan man auch einen rohen Kupfferkieß ungeroͤſt im Oefelein ſchmeltzen und abſtechen/ und erfahren/ ob er guten Kupfferſtein/ oder rohen Schlackſtein gebe/ auch ob der Stein im Feuer beſtaͤndig/ oder ſehr fluͤchtig ſey.
Allein das iſt zu mercken/ daß das Oefelein erſtlich wol und ſehr ergluͤet werden ſoll/ ehe dann darinn geſchmeltzet wird/ ſonſt erkaltet es alles im Oefenlein/ und kombt nicht zuſammen/ wie dich ſolches die Erfahrenheit wol lernen wird.
Nota.
Mach ein rund Loch vor der Eſſe/ leg darnach 2. gebackene Stein auff die Seite/ ein Stein breit von einander/ mach das Loch ein wenig naß mit Waſſer/ uͤberkleib es Fingers dick mit Leimen/ mach darnach einen ſchwartzen Leimen auß trocknem Leimen Geſtaͤub (ſo nemlich geſtoſſen/ und durch ein Haarſieb geſichtet iſt) und Kohlen-Staub/ kleib den mit dem Herd auß/ daß er 2. Finger breit unter das Loch komme/ und lehn abgehe/ biß vornen an die Steine/ darnach etwas lehner/ ſetz darnach vorne auff die breite Stein einen neuen Stein/ kleib ihn auff/ und fuͤhre alſo den Ofen 3. Steine breit ins Geßer auff/ fornen muß das Loch ein Hand breit hoch ſeyn/ umb den hindern Herd aber mach einen Wall von Leinen/ thue darnach den Ofen voll Kohlen/ und laß ihn außtrockenen.
Wann du dann ſchmeltzen wilt/ ſo thue ihn wieder voll Kohlen/ blaß zu/ biß ſie angangen ſind/ und laß es darnach 2. Stunde geben/ doch alſo/ daß du immer Kohlen nachtrageſt/ ſo wird der Ofen heiß.
Wann nun der Ofen wol heiß iſt/ und inwendig gantz roth gluͤbet/ und er ſchier gantz voll Kohlen iſt/ ſo trag eine Muhle voll geſtoſſen Ertz/ wie die Bohnen groß/ hinein/ und blaß ſtets zu/ und ſo die Kohlen ein wenig hinunder gebrandt ſeyn/ ſoch ſchuͤtte darnach eine Muhle voll Kohlen auff das Ertz/ und alſo Ertz und Kohlen eins umb das ander/ biß es alle hinein iſt/ ſo wird das Ertz ſchmeltzen/ und unten in die Gruben lauffen.
Du muſt aber im Schmeltzen 1. immer ſtarck zublaſſen; 2. hinden beym Blaßbalg immer zuſehen/ ob das Ertz auch im Schmeltzen ſich anſetzet und kalt wird/ und ſo das geſchicht/ allezeit daſſelbe mit einem ſpitzen Eiſen laſſen ſtechen.
3. Muſtu vornen vor das Loch immer lebendige Kohlen legen/ damit das Ertz nicht erfriere.
Imh uͤbrigen verfahr allerdings/ wie Ercker haben will.
In dieſem Ofen kan man auch andere Ertze und Kretz mit Glet ſchmeltzen und zu guͤt machen.
Wie man einen geſchmeltzten Kupfferſtein auff Kupffer probiren ſoll.
DIe Kupfferſtein ſeynd am beſten auf Kupffer zu probiren gleich einem rohen Kupffer-Ertz oder Kieß/ wie ich oben davon berichtet hab/ wann man denſelben klein pucht/ wie die Hanffkoͤrner/ und den abwiegt:
Vnd erſtlich in einem linden Feuer auf einem Schirben roͤſtet/ und wieder gerieben einſetzt/ biß daß er ſich todt brennt/ und dann zu letzt klein gerieben/ und mit dem Fluß/ und einem wenig Glaßgallen darunter vermengt/ auch mit Saltz dedeckt/ in ein Tiegel oben verlutirt/ in einem Oefelein/ gleich einem rohen Kupffer-Ertz oder Kieß/ fuͤr dem Geblaͤß anſeud/ ſo ſetzt ſich ein Kupfferkorn unten im Tiegel/ daſſelbige zeuch auff/ und wieg wie viel es haͤlt/ ſo kanſtu deine Rechnung darauff machen/ wie viel Centner deß Kupfferſteins einen Centner ſchwartz und ungeſaigert Kupffer geben.
Das kleine Schmeltz-Oefelein/ darin die Kupffer-Ertz auff Kupffer und Stein verſucht werden/ A.
Das Zumachen daran mit Laͤimen/ B.
Das gepuchte Ertz/ C.
Die Oefelein/ darin die Kupffer probirt werden/ D. Blaßbalg/ E.
Ein kuͤpfferue Kugel/ darin Waffer iſt/ wird uͤbers Feuer geſetz/ und an ſtatt eines Blaßbalgs gebraucht/ F.
Der Topff/ darinnen der Fluß gemacht wird/ G.
Die Probir-Tiegel/ H.
Darnach iſt noch ein andere Verſuchung/ nemlich/ man ſoll deß Kupfferſteins zween Centner abwaͤgen/ und die mit Borras/ und einem wenig Venediſchem Glaß vermengen/ und auff einem Probir-Schirben flieſſen laſſen/ nachmals mit einem Handbalg verblaſen/ biß daß es gruͤn blickt/ damit wirſtu auch innen/ wie viel der Kupfferſtein Kupffer gibt:
Wiſſe aber/ daß in dieſer Prob das Kupffer rein und faſt gar wird/ und nicht ſchwartz Kupffer gibt/ wie in der oben geſetzten erſten Prob geſchicht.
Damit du nun die Form der Oefenlein/ auch wie man die Kupffer-Proben darin pflegt zu machen/ ſehen moͤgeſt/ wirſtu in vorhergehender Figur abgeriſſen finden.
Den Kupfftein auff einem Schir ben zu probiren.
Kieß auff Schwefel zu probiren.
DIeweil alle Kieß Schwefel bey ſich haben/ doch der eine mehr dann der ander/ und du wilt dieſelben darauff verſuchen und probiren/ ſo nimb den Kieß/ wieg davon roh zween Centner deines Probir-Gewichts ab/ thue ihn in einen Probir-Schirben/ und roͤſt ihn todt/ wie ich oben von den Kupffer-Ertzen berichtet hab/ laß ihn kalt werden/ uñ wieg ſolchen Geroͤſt wieder:
So viel nun gemeldten zweyen Centnern im Roͤſten abgangen/ ſo viel haben ſie Schwefel gehabt/ dann der Schwefel fleucht im Feuer davon/ dieſe Prob iſt wol leicht/ aber dardurch wird nicht erwieſen/ was das Ertz fuͤr einen Schwefel gibt.
Damit du aber den Schwefel augenſcheinlich haben moͤgeſt/ ſo thu ihm alſo: Puch den Kieß klein/ in der Groͤß als die Haſſelnuͤß/ ſchuͤtt die in einen groſſen Retort/ von beſtaͤndigem Toͤpfferzeug gemacht/ daß die Schnautze oder Schnabel in ein Waſſer haͤnge/ mach ein Holtzfeuer umbher/ ſo wird der Schwefel vom Kieß aufſteigen/ den findeſtu deß mehren theils vorn in der Schnautzen der Retorten ſchoͤn uñ gelb/ doch iſts noch ungelaͤuterter Schwefel/ der in ſtarckẽ Feuer muß gelaͤutert werdẽ.
Wie daſſelb ferner zugehet/ das iſt auf vielen Schwefelhuͤtten im groſſen Werck zu ſehen.
Das ſoll aber der Leſer berichtet ſeyn/ daß alle Kieß/ wann die in eiſernen Retorten zu Schwefel gemacht werden/ rothen Schwefel geben/ der zu den hohen gelben oder Pomerantzen-Farben von den Malern gebraucht wird.
Das Schwefelmachen aber im groſſen Werck/ das gehoͤrt nicht hieher/ hab nur ſo viel umb der Prob willen melden wollen.
Durchs Roͤſten.
Durch Retorten.
In eiſern Retorten wird rother Schwefel.
Wie man die ſchwartzen Kupffer auff Gar- Kupffer probiren ſoll.
NAch dem die Kupffer alle ſchwartz auß den Ertzen durchs Schmeltzen kommen/ doch eines viel ſchoͤneꝛ und reiner dañ das ander/ welche nachmals geſaigert/ und alleſampt/ auch die gleich kein Silber halten/ und nicht geſaigert/ gar und geſchmeidig můſſen gemacht werden: Will man nun ein eigendlichen Bericht haben/ wie viel Centner deſſelben nach dem Saigern gar oder rein Kupffer geben/ ſo muß mans im kleinen Feuer probiren:
Es vermeinen etliche/ man koͤnne ſolches durch ſondere darzu gemachte kuͤpfferne Streichnadeln erfahren.
Dieweil aber die ſchwartzen Kupffer nicht uͤberein/ ſondern eins theils darunter eiſenſchůſſig/ eins theils zinnig/ ſpeiſſig/ oder bleyig ſeyn/ ſo kan ich ſolche ihre Prob nicht fuͤr gewiß achten/ ſondern geſchicht im Feuer beſſer alſo:
Erſtlich ſchrott von dem gegoſſenen Kupfferzain/ und wieg darvon zween oder drey Centner ab und beſtreich einen Schirben mit klein geriebenem Bleyglaß (welches ich im Probiren der Silber-Ertz hab machen lernen) ſetz das abgewaͤgene Kupffer darauf/ und dañ in ein friſch Kohlnfeuer/ und verblaß es/ biß es einen reinen gruͤnen Kupfferblick thut/ ſo bald du denſelben ſiheſt/ ſo nimb den Schirben auß dem Feuer/ und heb mit einer Klufft das Kupffer auß den Schlacken/ und loͤſch es ab/ ſchrott es mit einem Meiſel entzwey/ ſo ſiheſtu ob die gahre gut iſt/ daꝛnach zeuch es auf/ uñ rechne/ wie viel das eingeſetzte Schwartzkupffer Garkupffer geben hat.
Dieſe Prob/ obwol das Kupffer gewiſſer darin zu finden/ dann durch die Streichnadeln/ ſo iſt doch nicht eigendlich darauf zu gruͤnden/ auß der Vrſach/ daß dieſe Prob klein und deß Kupffers wenig iſt/ derhalben gar leichtlich etwas zu viel durch das Feuer kan abgefuͤhrt und verbrennt werden/ ſo man ihm zu viel thut/ welches im groſſen/ da viel Kupffer im Saigern und Garmachen beyſammen/ nicht geſchehenkan/ und billich etwas mehr am Garkupffer herauß kommen ſoll.
In dieſer Prob kan leichtlich was verſeben werden.
Will nun einer die rechte Prob treffen/ und den rechten Halt wiſſen anzugeben/ der muß ſich nicht verdrieſſen laſſen/ und von einem ſchwartzen Kupffer/ mehr als ein Prob machen/ und darauß das Mittel nehmen.
So man will/ mag man zu dieſer Prob auch Borras brauchen/ dann es reiniget das Metall ſehr/ und bringet das Kupffer ehe zu gar:
Aber meines Beduͤnckens/ weil man zum groſſen Werck keinen Borras brauchen kan/ waͤre es beſſer/ daß dieſer Prob (ſonderlich Eiſenſchuͤſſigen Kupffern) mit einem wenigem reinem Bley geholffen wuͤrde/ weil ſolches im Saigern darzu gebraucht wird/ davon dann die Kůnſtock bleyig werden/ welches dann die Kupffer ſehr zu reinigen pflegt:
Wann aber die Kupffer bleyig ſind/ denen darff man in dieſer Prob mit Bley nit helffen.
Bleyige Kupffer.
Darnach haben etliche Probirer in dieſer Prob den Brauch/ daß ſie einen Schirben nehmen/ der feucht gemacht ſey/ und demmen von Kohlen- Geſtuͤb mit Laͤimen vermiſcht ein Hertlein darein/ mit einem flachen glatten außgeſchnittenen Gruͤblein/ darauf ſetzen ſie das Kupffer/ das ſie probiren wollen/ und verblaſens mit dem Zuſatz eines wenigen Bleyglaſſes:
Das ſolle dem Garmachen naͤher ſeyn/ aber ich hab Sorg/ es wird ein kleiner Vnterſcheid darunter ſeyn/ man treibs ab worauff man will/ man ſehe nur daß man das Kupffer nicht zu hart treibe/ und doch einen rechten Kupfferblick thun laſſen
Ein andere Art.
Vnd weil auch vielmahls Kupfferkieß gefunden werden/ darin faſt der halbe Theil Zinnſtein ſtehet/ und ſo Kupffer darauß ſoll geſchmeltzt werden/ wuͤrde es alles ſehr zinnig und ſpreiſſig ſeyn/ alſo wo das unter ander gut Kupffer gethan/ daſſelb im Saigern gar verderben wird: Dieſem vorzukommen iſt gar ein feiner Weg erfunden/ nemlichen/ daß man durchs Puchen und Waſchen/ beyder Metall Schlich voneinander ſcheiden und rein machen/ und folgends jedes Theil beſonder ſchmeltzen und zu gut machen kan.
Von welchem Weg allhie wol etwas zu ſchreiben waͤre/ nachdem ich aber von den groſſen Wercken/ Puchens/ Waſchens und Schmeltzens/ aller Metalliſchen Ertz gar wenig/ auch nicht vollſtaͤndig in dieſen meinen Bůchern Meldung thue/ ſo laß ichs auf dißmal beruhen/ biß etwan zu gelegener Zeit/ da vielleicht ſolches auch moͤchte hinnach kommen.
Daß man Kupffeꝛkieß und Zinnſtein ſcheiden kan.
Nota.
Fein Kupffer haͤlt Silber/ und wann daſſelbe zu ſchwartz Kupffer gemacht iſt/ ſo muß man das Silber davon ſeigern/ ſo bleibt das uͤbrige gleichwohl noch ſchwartz Kupffer/ darnach ſo ſind auch ſchwartz Kupffer/ die kein Silber halten/ und dieſe doͤrffen alſo nicht geſeigert werden.
Etliche Kupffer ſind von Natur ſo geſchmeidig/ daß man einen duͤnnen Drat darauß ziehen kan/ etliche aber thun das nicht.
Auß etlichen Kupffern kan man auch kein Meſſing nicht machen/ und nehmen ſie den Galmey nicht an.
Die geſeigerten Kupffer ſind viel geſchmeidiger als die andere/ und gilt der Centner auch allezeit ein paar Thaler mehr als der andere.
Eine heimliche Manier ſchwartz Kupffer auf Garkupffer zu probiren.
NImb Garkupffer/ koͤrne es durch einen Beſem.
2. Schwartzkupffer/ koͤrne es auch durch einen Beſem/ darnach von jedem 2. Centner ab/ ſetz ſie auff 2. unterſchiedene Capellen/ und wann das Kupffer auff der Capellen wohl gluͤhet/ ſo trag auff eine jede Capelle 2. Theil nemlich 4. Centner Bley/ und laß es darauff abgehen/ biß es auffhoͤret zu blumen/ und ſtehet ſtill; Wañ ſie nun abgangen/ ſo laß ſie noch eine zimliche Weile im Ofen ſtehen/ damit daß ſichs abdoͤrre/ und der Bley-Rauch vollend davon gehe/ darnach ſo nimb die Capellen auß/ ſtich die Koͤrner loß/ und loͤſch ſie im Waſſer ab/ darnach wieg das Korn vom Garkupffer/ und ſo viel demſelbigen abgangen iſt/ ſo viel rechne zu dem Korn vom Schwartzkupffer/ ſo ſiheſtu wie viel Garkupffer ein Centner Schwartzkupffer haͤlt.
Und die Prob iſt beſſer als die gemeine/ dann darin verblaͤſt ſich viel vom Kupffer/ weil aber die Koͤrner noch ein wenig ſproͤt auß dieſer Prod kommen/ als kan man ſie noch einmahl nur in einem Tiegel ſchmeltzen/ und zu einem Zaͤhn gieſſen.
Der ander Weg geſchicht vor dem Blaßbalg/ man beſtreicht einen Schirben mit ein klein wenig klein geſtoffen und angefeuchteten Glet oder Kupfferglaß/ das verglaſurt die Schirben/ und laufft das Kupffer darnach fein glatt darauff/ darnach ſetzt man den Schirben in das Feuer vor das Geblaͤß/ blaͤſt mit dem groſſen Blaßbalg ſtets zu/ und wann das Kupffer in Fluß gangen/ ſo blaͤſt man auch mit dem kleinen Balg in die Schirben/ lo lange biß es nicht allein gruͤn wird/ ſondern auch ſo bald darauff ein weiſſe Kupfferhaut gewinnt/ alsdann ſo nimb die Schirbe auß/ ſtich das Korn auß/ und wirff es in Feuer/ ſo wird es ſchoͤn roth.
Zu probiren ob ein Bley ſehr Kupfferreich ſey.
WAnn du ein Bley haſt/ und vermeynſt es hab viel Kupffer bey ſich/ und wilt ſolches recht erfahren/ ſo nimb das Bley/ wieg davon einen Centner deß groſſen Gewichts/ und ſetz es auf ein gar flachen Hert/ mach ein gering Feuer von Holtz darauf/ leg auch ein gruͤn Holtz fůr/ daß das Bley zergehe/ und gar gemach unter dem fuͤrgelegten Holtz ablaufft.
So nun ſolch Bley Kupffer bey ſich hat/ wañ auch gleich im Centner nur zwey Pfund waͤrẽ/ ſo wird das Kupffer auf dem flachen Hertlein ſitzen bleiben:
Vnd was du findeſt/ das iſt bleyig Kupffer/ wiltu daſſelb gar rein haben/ muſtu es auf einem Hertlein/ vor einem Balg/ verblaſen/ biß es gar wird:
In der kleinen Prob aber ſihet mans auf der Cappelln/ dann wann das Bley/ das viel Kupffer hat/ angehet/ ſo ſtreichen die Kupfferblumen/ und machen daß die Cappelln nach dem Abgehen ſchwartz werden.
Auf einen flachen Hert.
Auff der Cappelln.
Ertz-Proben auff Kupffer-Ertz/ ſonderlich gediegener Kieß.
℞.
Das Ertz oder Kieß/ zerſchlage es in Groͤſſe der Hanffkoͤrners/ wieg 1. Centner ein/ und roͤſte es gemaͤhlig auf einem Schirben/ wann es nun fein dunckelbraun iſt/ und du ſolches mit den Fingern zerreiben kanſt/ oder daß es nicht mehr nach Schwefel reucht/ dann ſo reibe es fein klein/ und nimb zu 1. Centner deß geroͤſten Ertzes/ 3. Centner Fluß/ und ein Probir-Loͤffelein voll klein gerieben Venediſch Glaß/ meng es wohl unter einander in einem Tiegel/ und thu Saltz oben darauff/ eines Strohalms dick/ und ſetz ein darzu gemachtes Deckelgen/ oder den Fluß von einem Anſiedtiegel darauff/ ſetz es in den Wind-Ofen auf ein umgekehrten Schirben/ laß gemach erwarmen/ wann der Tiegel wohl gluͤet/ ſo blaß ihm zu/ biß ſichs gantz wohl und rein verſchlacket/ darnach laß es gemach erkuͤhlen/ ſchlag den Tiegel entzwey/ ſo findeſtu das Kupffer korn gar zu unterſt ſtehen/ daſſelbe zeuch auf/ und merck den Halt.
Ein anders.
SO es ein Kupffer-Kieß iſt/ ſoll derſelbe wie die Hauffkoͤrner groß gepucht werden/ und 1. Centner eingewogen/ folgend in einem linden Feuer offt und wohl geroͤſt/ biß ſo lang es gantz braun und mild iſt/ daß er gantz nicht mehr nach Schwefel reucht/ ſo iſt er genug abgeroͤſt; Darnach ſoll man ihn klein reiben und fleiſſig zuſammen halten/ daß nichts davon kommet/ und ihn mit zwey oder dreymal ſo viel Fluſſes/ und ein wenig gefeilet Eiſen/ auch klein gerieben Venediſch Glaß vermengen/ in einen Anſied-Tiegel gethan/ und Kohlen darauff langſam angehen laſſen/ und damit procedirt/ wie im erſten gelehrt worden.
Item/ wann man ſolchen Kieß will auf Stein probiren/ ſo ſoll ſolcher Kieß ungeroͤſtet alſo gerieben und abgewogen werden/ und mit gemeltem Fluß vermengt und probirt/ ſo ſetzt ſich der Stein in einen Koͤnig/ den ſoll man aufziehen und auffſchreiben; Will man nun auch ſolchen Stein auf Kupffer probiren/ ſo ſoll man denſelben grob puchen/ und allwege roͤſten und reiben/ auch anſieden/ wie von dem Kiß gemeldet/ ſo gibt er ſein Kupffer/ das auffgezogen und auffgeſchrieben worden/ darnach mag man ſolch Kupffer auf Silber probiren/ ſo hat man die drey Halte/ nemlich wie viel Centner Kiß/ 1. Centner Stein geben/ und was der Stein fuͤr Kupffer/ auch was 1. Centner Kupffer am Silber gibt; Iſt es aber ein eingeſprengter Stein oder Kieß/ in das Geſtein oder Schieferverwachſen/ der ſoll zum Schlich gezogen werden/ folgends geroͤſt/ und dann angeſotten/ wie vermeldet.
Iſt es aber nur ein mild Kupffer-Ertz oder ein rein Kupfferglaß/ ſo darff man es nicht roͤſten/ ſondern reiben/ einwaͤgen/ und mit gemeldtem Fluß anſieden/ ſo gibt es auch fein Kupffer.
Die Ertz zu verſuchen ob ſie kůpfferig ſeyn.
MAn ſoll erſtlich ein Ertz auf Silber probiren mit gutem Bley/ wird nun die Capellen ſchwartz/ und je ſchwaͤrtzer die wird/ je mehr Kupffer darbey iſt geweſen/ was nun ſchwartze Farbe gibt/ auf der Capellen/ das mag man auf Kupffer im Fluß verſuchen; Es ſey ein Steinſchiefer oder Ertz/ haben nun die Kieſe das Anſehen reich am Kupffer/ ſo mag man ein Centner ſchwer einwaͤgen 2. oder 3. Centner Fluß darzu/ und im Probir-Ofen flieſſen laſſen/ und die Prob unten im Ofen ſuchen.
Seynd aber die Kieß gering am Halt/ mag man erſtlich unten in Tiegel ſetzen ein viertel Centner fein Silber/ darnach ein Centner Ertz und zween oder 3. Centner Fluß/ wohl vermengt/ und im Wind-Ofen flieſſen laſſen/ weil nun das zugeſetzte fein Silber im Feuer beſtaͤndig iſt/ ſo hat das Kupffer Zuflucht zu ihm/ und verbrennet ſich nicht/ als wohl ſonſten geſchicht; Doch ſoll man zuvor eine Verſuch-Proba machen mit dem Silber und Fluͤſſen/ auf daß man erlerne/ ob der Fluß ſehr raubet/ und was es dann uͤber das eingewogene Silber wiegt/ das hat die Probe zugetragen.
Stein auff Silber zu probiren.
WAnn man Stein auf Silber probiren will/ es ſeye nun ein roher Bley- oder Kupffer- Stein/ den ſoll man aufs kleinſte reiben/ 1. Centner einwaͤgen/ darzu 16. Schweren Bley/ wie zu den Kupffern gebraucht wird/ und ihm zu erſt im Feuer kuͤhl gethan/ ſo lange es ſich durchbrennet/ und anhebet zu ſchlacken/ alsdann ſoll ihm warm gethan werden/ und wohl laſſen anſieden/ folgends mit einem gluͤenden Haͤcklein zum andern mahl wohl geruͤhret/ darnach auf ein darzu gehoͤrig Kupffer-Blech außgegoſſen/ die Schlacken ſauber von dem Werck abgeſchlagen/ und auf einer darzugehoͤrigen Capellen laſſen abgehen/ und das Korn aufgezogen/ wie braͤuchlich/ ſo findet ſich der Halt.
Kupffer auff Silber und Gold zu probiren.
ERſtlich nimb den Zaͤhn/ und ſchlage den Ort eines queren fingers breit davon/ den thu hinweg/ darnach ſchrote herab vier Probier Centner ſchwer/ das ſchlag duͤnn/ daß du es ſchneiden kanſt/ alsdann wieg zween eintzele Centner gegen einander ab/ ſo ſie abgangen/ ſo laß den Ofen rein auß/ und ſetze zwo groſſe darzu gehoͤrige Capellen/ wie du geſehen haſt/ neben einander zu den halben Mitteln in den Ofen/ und lege eine gluͤhende Kohle drein/ und thue das Schaͤublein wieder vor/ und laß ſie ein wenig ſtehen/ jedoch daß ſie zuvor wohl geaͤdnet ſeyn/ ſo ſie nun ein wenig geſtanden/ ſo nimb zwey und dreyſſig Schweren Bley/ ſetze die auf die zwo warme Capellen/ jedoch ſihe/ daß der Ofen nicht allzu heiß iſt/ und laß es ſtehen/ biß ſo lange das Bley rauchet/ ſo es dann rauchet und nicht ſchlaͤget/ ſo ſetze die zween abgewogene Centner Kupffer gegen einander auf die zween Bleyen/ und laß den Ofen unden und oben offen/ ſo lang biß das Kupffer gar in das Bley gezogen hat/ und anhebet zu treiben/ ſo mache das untere Mundloch zu/ und ſetze die Inſtrument hinein/ und auf beyden Seiten der Muffeln fuͤr/ und lege eine kleine bequeme Kohle vor das Mundloch/ und laß es am erſten auf das kaͤlteſte gehen/ jedoch daß es nicht erfriere/ ſo es aber noch ſo warm gehen will/ ſo lege kleine Kohlen aufden Ofen/ ſo aber daſſelbe auch nicht helffen will/ ſo daͤmpffe den Ofen mit dem Deckel/ jedoch nicht gar zu/ daß die Flamme ein wenig herauß gehe/ ſonſten erſticket es/ und laß es alſo kuͤhl ohngefehr biß auff den achten Theil herab gehen/ alsdann mache den Ofen unten und oben auff/ und die Inſtrumenten auf den Seiten weg/ und lege eine bequeme Kohle dafuͤr/ und laß es alſo friſch blicken/ dann ſo du es auff die Letzte kuͤhle laͤſt gehen/ thut es gern falſch blicken/ wann es nun geblicket hat/ laß es ein wenig ſtehen/ hebs dann herauß/ und ſtichs ab/ darnach zeuch die Koͤrner gegen einander auff/ jedoch thue dem Gewicht ein klein Korn/ welches das Bley an ſich zeucht; Alſo findeſtu dein Gewicht nach dem Halt/ und iſt recht.
Eine beſſere Art Kupffer auff Silber zu probiren.
℞.
Schwartz oder Garkupffer/ ſchlage daſſelbe duͤnne/ und ſchneide es klein/ wiege davon 1. Centner ab/ darzu 16. Centner Bley/ dann ſo viel gehoͤret ſich zuzuſetzen/ mengs und ſetze es auff eine darzu gehoͤrige groſſe Capellen/ wann das Kupffer eingangen/ ſo thue ihm eylendskalt/ und die Inſtrumenten herumb geſetzet/ den Ofen allenthablben zugemachet/ und ferner darmit procediret gleich einer armen Silber-Probe; Merck aber/ wann die Inſtrumenten gar gelind ſeyn/ und dich duͤncket/ daß die Prob zu warm gehe/ ſo nimb die Inſtrumenten herauß/ und ſetze andere friſche herumb/ damit die Prob wohl kuͤhle und langſam abgehe.
Schwartzkupffer auf die Gar zu probiren.
ERſtlich wieg ein halben Centner Schwartz- und ein halben Centner Gahrkupffer zugleich ein/ darzu auf jede Prob zween Centner Bley/ das iſt vier Schweren/ ſetz es auf zwo abgeaͤdnete Cappellen/ laß zu gleich blicken/ du muſt aber gute Achtung auf den Kupffer-Blick haben/ und nach dem Blick ſo loͤſche die Cappellen alſobald im warmen Waſſer abe.
NB Etliche loͤſchen die Cappelln in kalten Waſſern ab.
Alsdann zeuch die Koͤrner gegen einander auf:
Zum Exempel/ das Schwartz- hab ich aufgezogen/ haͤlt acht und zwantzig Pfund/ und das Gahrkupffer acht und dreyſſig Pfund/ hat alſo zwoͤlff Pfund verfuͤhrt/ ſolches muß man nun dem Schwartzkupffer wieder zurechnen.
Schwartzkupffer auf die Gahr zu probiren/ das Eiſen ſchüſſig iſt.
℞.
Auf jeden Centner Eiſenſchuͤſſig Kupffer ein viertel Centner rein Bley/ laß es unter einander fliefſen/ ſetz es auf einen flachen Schirben/ welcher mit Glet ſoll beſtrichen ſeyn/ treibs vor den Balge/ ſo lang biß das Bley alles hinweg gehet/ und das Kupffer einen reinen Blick thut/ ſo es aber nicht ſehr unrein und eiſenſchuͤſſig iſt/ nimbt man auf 1. Centner Kupffer ſechzehen Pfund Bleyes/ und treibe es gleicher geſtalt/ wie zuvor/ laß es kalt werden/ ſchlag die Schlacken darvon/ zeuchs auf/ ſo ſihet man wie viel ihm iſt abgangen/ darnach kanſtu deine Rechnung weiter nehmen.
Item Schwartzkupffer/ ſo da bleyiſch iſt/ auf Gahr zu probiren.
MAn findet Schwartzkupffer/ das ſehr bleyiſch iſt/ dem muß man doch nach Gelegenheit/ ſo es viel Bley hat/ Kupffer zuſetzen/ und gleicher geſtalt treiben/ und ſo es rein geblicket hat als zuvorn/ laͤſt man es erkalten/ und zeucht das zugeſetzte Kupffer davon ab/ was uͤbrig iſt/ ſo viel haͤlt alsdann das bleyiſch Kupffer Gahrkupffer/ ſo es aber nicht ſehr bleyiſch iſt/ ſo treibet mans auf einer flache, Schirben/ mit Glet beſtrichen/ ſo thut es auch recht.
Von zinnichten und ſpitzigen oder ſpeiſſigen Kupffern.
MAn nehme 1. Centner deß zinnichten Kupffers/ darzu 1. Centner Gahrkupffer/ und 1. Centner Glet/ und 1. Centner Bley auf einen Schirben in Ofen geſetzt/ und ihm wohl heiß gethan/ ſo ſie aber ein wenig beginnen zu ſtreichen/ doch nicht vollkoͤmmlich/ von wegen der groſſen Wildigkeit/ ſtreichet man mit einem gluͤhenden Kohlen die Wildigkeit hinweg/ und laͤſt es alſo ein wenig treiben/ alsdann ſetzt man alſo ein wenig Borras darauff/ und laͤſt es alſo ein wenig blicken/ ſo es aber nicht geſchmeidig iſt/ ſetzt man daſſelbe Kupffer wieder auf eine Schirbenin Ofen/ ſo es wohl ergluͤhet/ ſetzt man auch ein wenig Borras/ wie zuvor/ hernach/ und laͤſt es wieder gehen/ biß es zum andermahl erblicket.
Schwartzkupffer/ ſo nicht bleyiſch/ auf die Gahr zu probiren.
℞.
Das Korn Schwartzkupffer/ welches vom Anſieden kommen/ wiege es was es wieget nach demſelben Gewichte/ wiege drey oder viermahl ſo ſchwer rein Bley darzu.
Zum andern zerſchneide Gahrkupffer/ und wiege von demſelben auch ſo ſchwer ein/ als das obige Schwartzkupffer gewogen hat/ dann auch ſo ſchwer Bley darzu geſetzt/ das Gahrkupffer thu in ein Papier/ ſetze beyde Proben jede abſonders auf zwo abgeaͤdnete Cappellen/ als auf der einen Cappellen das Korn Schwartzkupffer/ und auf der andern das Gahrkupffer/ wann dann das Kupffer ein wenig warm worden/ oder ergluͤhet/ ſo ſetze auf jeden Theil ſeine abgewogene drey oder vier Schweren Bley zu/ wann es dann beginnet zu treiben/ ſo nimb die Cappellen alſo bald auß dem Ofen/ und loͤſche ſie ab in warmen Waſſer/ welches vorhero mit ein wenig Bier vermiſchet/ wann die Koͤrner abgeloͤſchet/ ſo lege ſie auf eine gluͤhende Kohle/ und laß ſie ein wenig gluͤhen/ ſo bekommen ſie eine feine Farbe; Alsdann zeuch die Koͤrner gegen einander auf/ als zum Exempel:
Das Schwartzkupffer hat gewogen 10 ℔.
darzu muß genommen werden 4. mahl ſo ſchwer Bley/ iſt in Summa 40 ℔.
Zum andern.
Gahrkupffer eingewogen 10 ℔.
darzu Bley geſetzet 40 ℔.
Nach dem Abgehen iſt kommen/
Gahrkupffer hat gewogen 10 ℔.
anjetzo wiegt es 1½ ℔.
Iſt abgangen 8½ ℔.
darzu wiegt das uͤberbliebene von dem Korn Schwartzkupffer ½ ℔.
add.
Iſt der Halt 9 ℔ Garkupffer.
Hat alſo dem Gahrkupffer verfuͤhret 8½ ℔.
Solche verfuͤhrte ℔. muß man nun dem Schwartzkupffer wieder zurechnen ½ ℔.
Thut 9 ℔. Garkupffer
Schwartzkupffer/ ſo bleyiſch ſeyn/ und uͤber den halben Theil Bley bey ſich haben/ zu probiren.
℞.
Das Korn Schwartzkupffer/ wiege es/ das Gewicht zeichne auff/ dann waͤge hundert Pfund Gahrkupffer ab/ darzu vierhundert Pfund Bley/ weniger deß Korn Schwartzkupffers ſchwer.
Zum andern wiege hundert Pfund Gahrkupffer/ und vierhundert Pfund Bley ab/ ſetze ein jedes Kupffer beſonders auff die Cappellen/ dann auf der einen das Bley/ und laß ſolcher vorgelaͤhrter maſſen mit einander abgehen/ dann loͤſche ſie ab.
Zum Exempel.
Das Korn Schwartzkupffer hat gewogen 65 ℔.
darzu an Gahrkupffer eingewogen 100 ℔.
mehr an Bley 400 ℔. minus 65 ℔.
Zum andern.
Gahrkupffer eingewogen 100 ℔.
darzu Bley 400 ℔.
Nach dem Abgehen iſt kommen
Gahrkupffer gewogen 100 ℔.
Anjetzo wiegt es 470 ℔.
Iſt abgangen 53 ℔.
Darzu wieg das auf den andern Capellen uͤberbliebene Schwartzkupffer 63 ℔.
add.
Summa 116 ℔.
Davon die dem Schwartzkupffer zugeſetzte 100 ℔. Gahrkupffer.
Bleibt der Halt 16 ℔. Gahrkupffer.
Eine Gahr-Probe auff den Schirben zu machen.
℞.
Schwartz Kupffer/ ſchlag daſſelbe ſo duͤnne als du immer kanſt/ dann zerſchneide daſſelbe Stuͤcklein/ etwa dreymahl ſo groß als man zur Silber-Prob einſchneidet/ wiege davon ein Centner ab (wann es ein Korn iſt/ magſtu eben gleich damit verfahren) dann nimb einen kleinen darzu geboͤrigen Schirben/ woferne man die nicht haben kan/ ſo ſchlage irdene Cappellen in der Groͤſſe acht oder zwoͤlff Schwere groß/ und brenne die gar/ dieſelbe Schuben beſtreiche ein wenig mit reiner klein geriebener Glet/ und ſetze ſie als dann in einen Probir Ofen/ laſſe ſie wohl warm werden/ dann ſchneide bequeme Kohlen/ jede zween Finger breit dick/ und ein wenig hoͤher/ derſelben muͤſſen drey ſeyn/ und eine die man oben drauff decket/ dieſelben bereitete Kohlen ſetz alsdann umb den Schirben herumb/ gleich wie man die Inſtrumentlem zu den Silber-Proben zu ſetzen pfleget/ und decke die breite Kohlen oben drauff/ dann ſetze das abgewogene Kupffer darauff/ lege Kohlen dafuͤr/ und laß das untere Mundloch offen/ und blaſe dann ſtracks mit dem Handbalg in das obere Mundloch neben den Kohlen friſch zu/ ſo beginnet das Kupffer auff dem Schirben zu treiben/ und muß ſo lang in voller Hitz getrieben werden/ biß das Kupffer auff dem Schirben blicket und hell worden/ wann du ſolches anſichtig wirſt/ ſo hebe den Schirben auß dem Ofen/ und loͤſche ihn im warmen Waſſer ab/ ſo iſt die Prob bereit/ dann zeuch das Kupffer auff.
Aber merck/ wann es bleyiſch ſchwartz Kupffer iſt/ ſo darffſt du den Schirben nicht mit Glet beſtreichen/ ſondern das Kupffer bloß darauff ſetzen/ und damit procediren/ wie oben berichtet worden.
Folgen andere nuͤtzliche Stuͤck/ derer ein Probirer billich auch berichtet ſeyn ſoll.
Ob auch auß Eiſen Kupffer wird.
HIerauff ſoll der Leſer berichtet ſeyn/ daß ich es eine Zeitlang darfuͤr gehalten hab/ dieweil das Eiſen in den kuͤpfferigen Waſſer/ als in Victril/ gruͤnen gebrauchten Weinſtein/ und dergleichen/ das Kupffer niederſchlaͤgt/ daß nur das Kupffer allein in ſolchẽ Waſſern vom Eiſen niedergeſchlagẽ/ uñ das Eiſen an ihm ſelbſt nicht Kupffer weꝛde/ ſo hab ich doch ſeithero viel geſehen/ daß auch in den Victriliſchen Gebůrgen/ in einer Gruben die Fahrtheſpen/ deßgleichen die thonẽ Naͤgel/ auch ander Eiſenwerck/ durch Laͤnge der Zeit alſo penetrirt worden/ daß ſolche durchauß zu einem rechten guten Kupffer worden/ derwegen ich nunmehr dahin ſchlieſſen muß/ daß auch auß Eiſen Kupffer wird/ dann ob ſich wol im Victril und andern kuͤpfferigẽ Waſſern/ vom Eiſen das Kupffer nieder ſchlaͤgt/ ſo iſt doch deſſelben ſo viel nicht darinnen/ als Kupffer davon wird:
Allein das ſoll man darneben wiſſen/ dieweil das Eiſen in ſolchen kuͤpfferigen Waſſern das Kupffer niederſchlaͤgt/ ſo ſchlaͤgt das Kupffer das Silber (wo es darihnen iſt) auch mit nieder/ derowegen nicht unrecht/ daß man zu dem gemeinen Niederſchlag deß Silbers im Scheidwaſſer/ neben dem Kupffer auch eiſerne Blech in die Fellung leget/ wie davon auch oben gemelt iſt/ damit das Kupffer und Silber gefaͤllt werden/ und gar herauß kommet/ was im Scheidwaſſer geweſen.
Das Eiſen ſchlaͤgt das Kupffer nieder/ und das Kupffeꝛ Silber.
Wie man das Silber auß dem Kupffer im groſſen Werck ſaigern ſoll.
DAs Silber auß dem Kupffer zu ſaigern/ iſt eine ſonderliche ſchoͤne Kunſt/ welche vor Jahren von den Saigerherren/ wie die Zuſchlaͤge recht gemacht werden ſollen/ in muͤglicher Geheim gehalten worden.
Dieweil aber das Werck ſehr groß und weitlaͤufftig iſt/ ſo hat es auch nicht gar verborgen bleiben koͤnnen/ und iſt nunmehr vielen bekant und wiſſend:
Aber gleichwol noch ein Vnderſcheid darunter/ dann auf einer Saigerhuͤtten beſſer geſaigert/ und die Garkupffer aͤrmer gemacht werden/ als auf der andern:
Auch die Zuſchlaͤg nicht uͤberall gleich koͤnnen genommen/ und dann vielerley Kupffer auf einerley Weg nicht koͤnnen geſaigert werden:
Derwegen will ich umb deren willen/ ſo von ſolchen Sachen nichts oder wenig wiſſen/ zu einer Anleitung auch etwas berichten.
Einerley Zuſchlaͤg dienen nicht auf alle Kupffer.
Erſtlich ſoll man auf die ſchwartzen Kupffer gute Achtung geben/ ob die weich/ geſchmeidig/ hart oder ungeſchmeidig ſeynd:
Dann wann ſie vor dem Saigern weich/ und ungeſchmeidig ſeyn/ ſo kombt das Silber nicht gern herauß: Will man ihm dann ſeine gebuͤhrliche Zuſchlaͤg und Hitz thun/ ſo fleuſt das Kupffer unter dem Bley durch den Saigerofen/ und geſchicht Schaden: Derhalben zu den weichen Kupffern kein beſſerer Weg iſt/ dann daß man andere harte und ungeſchlachte Kupffer darunter meng/ damit eines das ander haͤlt.
Zum andern/ ſoll man/ wie viel die Kupffer am Silber halten/ durch fleiſſige Prob wol berichtet ſeyn:
Dann nach demſelbigen muͤſſen die Kupffer verbleyet werden/ uñ ſo die Halt ungleich ſeyn/ als zu 24. Lothen/ zu 14. zu 8. oder 10. Lothen/ ſo muß zu einer Scheiben beylaͤufftig 27. und ein halb Pfund reich Kupffer/ und 55. Pfund arm Kupffer gewogen werden:
Darauf mache deine Rechnung/ wie viel in den drey Viertel eines Centners Kupffer/ Loth Silbers ſeynd/ und wie viel das Bley haͤlt/ das man zum Zuſchlag brauchen will:
Vnd folgends auf jedes Loth Silber/ das im Kupffer und Bley iſt/ 17. Pfund rechnen/ alſo und der geſtalt/ daß das abgeſaigerte Bley/ das vom Kupffer abgeſaigert wird/ ein Centner uͤber 6. ſiebenthalbs oder auffs hoͤchſte uͤber 7. Loth Silber nicht halte.
Wuͤrden aber die Saigerbley mehr als 7. Loth halten/ ſo iſts ein Zeichen/ daß die Kuͤnſtoͤck noch zu reich blieben/ und das Silber nicht alles auß dem Kupffer geſaigert/ ſondern deß Bleyes zum Zuſchlag zu wenig genommen worden iſt.
Die Kupffer untereinander zu mengen.
Wie viel Bley gebraucht wird.
Damit man aber wiſſe/ wie es mit den Zuſchlaͤgen auf allerley Kupffer/ auf den Saigerhuͤtten gehalten wird/ will ich zu mehrerm Verſtand durch Exempel ſolches anzeigen.
Nimb 2. Centner Bley/ und drey Viertel eines Centners Kupffer/ reichs und armes Halts/ oder weiche und harte ungeſchlachte Kupffer/ unter einander/ ſo darinnen nicht 12. oder dreyzehendhalbs Loth Silber iſt/ ſo nimb Doͤrnlein-Bley/ oder ander Bley/ das ſilberig iſt darzu/ daß du das obgenante Silber im Friſchſtuͤck haſt/ und darnach Bley oder Glet ſo viel/ daß zu 4. Stůcken 8. Centner Bley kom̃en/ und 3. Centner Kupffer/ davon ſoll im Saigern herauß kommen 6. Centner Saigerbley/ deß ein Centner 6. uñ ein halb Loth Silber haͤlt/ das ander Silber und Bley bleibt im Doͤrnlein und Kůnſtoͤcken.
Das dann faſt alles darinnen wieder zu nutz kommet/ wie du hernach hoͤren wirſt.
Ein gemei- nnd faſt nuͤtzliche Regel.
Ein ander Zuſchlag auf zween und ein viertel Centner Bley/ nimb 3. Viertel eines Centners Kupffer/ ſo dariñen nicht 15. oder 15. Loth Silber iſt/ ſo nimb darzu reich Bley/ daß in ein friſch ſtůck ſolch Silber komme.
Oder nimb friſch Bley/ Glet/ und Hert/ daß auff 4. ſtuͤck als auff einen Ofen 9. Centner Bley und 3. Centner Kupffer kommet/ davon ſoll werden Saigerbley 7. Centner/ deß ſoll 1. Centner 6. und ein halb Loth Silber halten.
Nimb 2. und 3. viertel Centner Bley/ und 3. viertel Center Kupffer/ ſo darinnen nicht 18. oder 19. Loth Silber iſt/ ſo nimb reich Bley/ daß es das Silber erreicht/ und Glet/ und Hert/ und friſch Bley/ wie du es haben kanſt/ daß auff einem Ofen/ als in 4. friſch ſtuͤck 11. Centner Bley/ und 3. Centner Kupffer kommen/ davon ſoll im Saigern wieder werden 9. centner Saigerbley/ ſoll 1. Centner halten ſiebendhalb Loth Silber.
Oder nimb 3. Centner Bley/ 3. viertel centner Kupffer/ wann darinnen nicht iſt 20. oder 21.
Loth Silber/ ſo nimb reich Bley/ das in ein friſch ſtuͤck bemeldt Silber kommet/ das waͤre auf 4. ſtuͤck/ als auf einen Ofen 12 Centner Bley/ und 3. Centner Kupffer/ davon ſoll geſaigert werden 10. Centner Saigerbley/ ſoll ein centner halten 7. Loth Silber/ bleibt in Doͤrnlein und Kuͤnſtoͤcken 15. oder 16.
Loth Silber/ die werden ferner in die Arbeit genommen/ wie hernach folgen wird.
Silber in Kuͤnſtoͤcken und Doͤrnlein.
Reich Friſchen.
So man aber gar reiche/ oder ſonſt der reichen Kupffer viel/ und der geringhaltigen wenig haͤtte/ dardurch man die rechten Zuſchlaͤge/ wie oben berichtet/ nicht erreichen koͤnte/ ſo muß man offtmals ein reich friſchen thun/ das iſt/ daß man auf 3. viertel centner reiches Kupffers biß in 3. centner Bleyes zuſetzt:
Es werde darnach das Saigerwerck ſo reich als es wolle/ und ob die Kůnſtoͤck gleich auch reich blieben/ zu 4. 6. oder 7. Lothen/ ſo koͤnnen ſie zu den andern reichern Kupffern ferner zugeſchlagen/ und die friſchen ſtuͤck recht geſetzt werden/ damit das Saigerbley auf den rechten Halt/ als auf 6. ſibendhalbs oder biß auf 7. Loth Silbers auffs hoͤchſte herauß kommet.
Arm friſchen.
Seynd aber viel der armhaltigẽ Kupffer vorhanden/ die nicht mit den reichen Kupffern zu erſetzẽ ſeynd/ ſo muß m̃an gleicher geſtalt auch ein arm friſchen thun/ jedoch allwegen nicht mehr als 3. viertel Centner Kupffer/ 2. und 3. viertel Centner Bley nehmen/ ſo nun ſolch ſchwartz Kupffer 8. Lotht gehalten haͤtt/ wuͤrde das Saigerwerck ein Centner/ biß in die dritthalb Loth Silber halten:
Dieſe arme Saiger-Bley/ die von arm friſchen kommen/ die koͤnnen zu andern friſchen wieder zugeſchlagen werden/ wie du auß folgendem Bericht klaͤrlich vernehmen wirſt/ es iſt aber kein Rath darbey/ und ſollen billich/ wo es moͤglich/ die armen friſchen umbgangen werden.
Vnterricht der Zuſchlaͤg auff gut Kupffer/ allwegen vier Stuͤck oder Scheiben auf ein Ofen gerechnet.
ITem ein Stuͤck ſoll haben dritthalb Centner Bleyes/ und 3. vierteil Kupffer/ und ſoll nicht mehr den 18. Loth in eim Stuͤck ſeyn.
Item 3. viertel Centner friſch Kupffer/ zu 21. Lothen/ drey viertel Centner Bley zu vierthalb Lothen/ ein halben Centner zu 2. Lothen/ drey viertel Centner friſch Bley/ und ein Centner Glet/ alſo haben 4. Stuͤck 77. und ein halb Loth Silber in 11. Centnern.
Item 3. vierteil Centner Kupffer zu 18. Lothen/ einen halben Centner Bley zu fuͤnffthalb Lothen/ 3. viertel Centner zu 3. Lothen/ ein viertel centner zu 2. Lothen/ ein viertel Centner friſch/ und 1. centner 18.
Pfund Glet/ verbleyt in 74. Lothgibt 10. und ein viertel Centner Saͤigers-Bleyes.
Item ein halben Centner Kupffer zu 15. Lothen Silberhaltig/ ein viertel Centner/ zu 20. Lothen/ 1. Centner Bley/ zu 4. Lothen/ ein halben centner zu 2. Lothen/ ein viertel Centner friſch/ 1. Centner Glet/ iſt verbleyt in 70. Loth Silber/ gibt 10. Centner Bley.
Item ein halben Centner Kupffer zu 15 Lothen/ ein viertel Centner zu 17. Lothen/ 1. centner Bley zu 5. Lothen/ ein halben centner zu anderthalb Loth/ ein viertel Centner friſch/ 1. Centner Glet/ iſt verbleyet in 70. Loth/ gibt 10. Centner Treib-Bley.
Item 3. viertel Centner Kupffer zu 17. Lothen/ 1. centner Bley zu 4. Lothen 1. Quintle/ 1. viertel centner zu fuͤnffthalb Lothen/ ein viertel centner zu anderthalb Lothen/ ein viertel centner friſch/ und 1. centner 18.
Pfund Glet/ iſt verbleyet in 74. Loth/ gibt 10. ein halben centner Bleyes.
Item 3. viertel centner Kupffer zu 18. Lothen/ ein halben centner Bley zu vierthalb Loth/ ein viertel centner zu fuͤnffthalb Loth/ drey viertel centner zu 3. Lothen/ ein viertel centner zu 2. Lothen/ ein viertel centner friſch/ und ein centner Glet/ iſt verbleyet in 76. und ein halbs Loth/ gibt 10. centner Bley.
Item drey viertel centner Kupffer zu 16. Lothen/ ein halben centner Bley zu vierthalb Loth/ 3. viertel centner zu fuͤnffthalb Lothen/ einviertel Centner zu 2. Lothen/ ein viertel centner friſch/ uñ 1. centner Glet/ oder darfuͤr drey vierteil Centner friſch/ iſt verbleyet/ in 70. und ein halb Lotht/ gibt 10. Centner Bley.
Item ein halben Centner Kupffer zu 19. Lothen/ und ein viertel Centner zu 7. Lothen/ anderthalben Centner Bley/ zu vierthalb Lothen/ ein halben Centner zu anderthalb Loth/ und 1. Centner Glet/ iſt verbleyet in 69. und ein halb Loth/ gibt 10. Centner Bley.
Item ein halben Centner Kupffer zu 19. Lothen/ ein viertel Centner zu 16. Lothen/ 1. Centner Bley/ zu 4. Lothen 1. Quintel/ ein halben Centner zu anderthalb Loth/ ein viertel Centner friſch/ 1. Centner 18.
Pfund Glet/ iſt verbleyet in 74. Loth/ gibt zehen und ein halben Centner Bley.
Wann kein Glet vorhanden waͤre/ ſo nimb einen halben Centner gut Kupffer zu 9. Lothen/ ein vierteil Centner Kupffer zu 30. Lothen/ einen Centner und ein Viertel Bley zu 4. Lothen/ einen halben Centner zu anderthalb Lothen/ und ein viertel Centner friſch/ alſo mach allemal die Zuſchlaͤge auf dem Hert/ daß ins Stuͤck 10. centner/ eilffthalben oder 11. centner Bleys kommen/ auch am Silber in 4. Stuͤcken/ 70. 72. 74 75. 77. Loth kommen/ ſo haͤlt das Bley 7. Loth Silber/ ein Quintel mehr oder minder ungefaͤhrlich.
Item 3. viertel center friſch Kupffer/ zu 20. Lothen/ 3. viertel centner Bley zu 4. Lothen/ ein halben centner zu 2. Lothen/ und ein centner Glet/ und einen halben Centner friſch Bley/ iſt verbleyet in 76. Loth/ geben 10. centner Bleyes.
Item 3. viertel centner Kupffer zu 21. Lothen/ 3. viertel centner Bley zu vierthalb Lothen/ ein halben centner zu 2. Lothen/ ein halben centner friſch Bley/ und einen centner Glet/ oder 3. viertel centner friſch Bley/ iſt verbleyet in 77. und ein halbs Loth/ geben 10. centner Bley.
Folgen Zufchlaͤg auffs arm Friſchen/ heiſt man hart Bley.
ITem 3. viertel centner Kupffer zu 11. Lothen/ ein halben centner friſch Bley:
2. Centner Glet/ iſt verbleyet in 8. centnern/ haben 4. Stuͤck 33. Loth.
Item einen halben centner Kupffer zu 8. Lothen/ ein viertel centner zu 15. Lothen/ 1. centner und ein viertel friſch/ iſt verbleyet in 8. centnern/ haben 4. Stuͤck 31. Loth.
Item ein halben centner Kupffer zu 15. Lothen/ ein viertel centner zu 6. Lothen/ 3. viertel centner:
2. centner Glet/ iſt verbleyet in 9. centnern/ halten 4. Stuͤck 36. Loth.
Item 3. viertel centner Kupffer zu zwoͤlffthalb Loth/ einen halben centner friſch/ 2. centner Glet iſt verbleyet in 8. centnern/ haben 4. Stuͤck 34. und ein halb Loth.
Item ein halben Centner Kupffer zu 13. Lothen/ ein viertel centner zu 10. Lothen/ ein halben Centner friſch/ 2. Centner Glet/ iſt verbleyet in 7. Centner/ haben 4. Stuͤck 36. Loth.
Zu mercken/ wann die Kupffer ſogar arm waͤren/ ſo mag man Kretzbley darzu fuͤrſchlagen/ das anderthalb oder 2. Loth Silbers haͤlt.
Gar arme Kupffer.
Zuſchlaͤg auff die Doͤrnlein zu machen.
NIm̃ der Doͤrnlein dritthalben Centner/ nemlich halb Saiger- Doͤrnlein/ und halb Roſt-Doͤrnlein/ und einen Centner und ein viertel Hert/ ein viertel Centner Glet/ ſoll das Bley vierthalbs/ 4. Loth/ fuͤnffthalbs biß in 5. Loth halten.
Item auf 1. Centner Glet rechnet man 3. Viertel Bley/ kombt zu 1. Centner 135.
Pfund Glet/ und auf 135. Pfund hert/ auch 1. Centner Bley:
Wiwol auf etlichen Saigerhuͤtten 130.
Pfund Glet fuͤr 1. Centner Bley/ und 140. Pfund Hert/ fůr 1. Centner Bley genommen werden.
Item es gehen gemeiniglich an 10. Centnern anderthalb Centner Bley ab/ daſſelb magſtu an den Zuſchlaͤgen wiſſen abzuziehen/ ſampt den Lothen/ das ſich im Centner finden ſoll.
Der Abgang an Bley.
Vnderricht der Zuſchlaͤg auff gute ſchmeidige Kupffer.
ITem Kupffer zu 11. 12. 13. 14. 15. 16. Lothen/ davon machet man hart Bley/ das man gewoͤhnlich wieder zum Zuſchlagen nimbt/ deß 65. Pfund bringen allemal in 4. Stůck 39.
Loth Silber: Wo es aber an den 65. Pfund Kupffer/ nicht genug am Halt waͤre/ ſo mag man deß Kupffers 3. viertel Centner/ und allemal auf 1. Loth Silbers 29.
Pfund Bley nehmen/ das thut auf 1. Stuͤck 3. Centner 4. Pfund friſch Bley/ und auf 4. Stuͤck 12. Centner 16. Pfund/ darin 42. Loth Silbers.
Item 65. Kupffer zu 15. Lothen/ ein Centner und ein viertel Centner friſch Bley 305.
Pfund Glet/ kombt auf 4. Stůck 11. Centner 31.
Pfund Bley/ darin 31. Loth Silber:
So man ein Ofen von ſolchem Zuſchlag ſaigert/ kombt darauß 9. Centner Bley/ das zu 3. uñ 3. viertel Lothen oder vierthalb Loth haͤlt/ das waͤre zuſammen 33. Loth 3. Quinten/ blieben in Doͤrnlein und Kůnſtoͤcken 5. Loth/ und waͤre wol gearbeitet/ verbrennt ſich aber viel Bleyes daruͤber.
So das Kupffer 18. 19. oder 20. Loth haͤlt/ pflegt man zu nehmen 60. oder 65.
Pfund Kupffer/ darnach man reich oder arm Bley hat/ uñ macht die Zuſchlaͤg alle alſo/ daß in 4. Stuͤck zu hauff 75. Loth an Kupffer und Bley kommen/ und auf die 75. Loth nimbt man auf ein Loth 15.
Pfund Bley/ ſo man dann einen Ofen ſaigert/ wird zehendhalber Centner Bleyes/ das ſoll halten ſiebenthalben Loth/ oder 6. Loth 3. Quinten/ bleibt in Doͤrnlein und Kuͤnſtoͤcken 11. 12. 13. Loth/ wie die Zuſchlaͤge aber zu machen/ folget hernach verzeichnet.
Item ein Stuͤck ſoll haben mit Bley und Kupffer unter einander 3. centner 25. Pfund/ und 4. Stuͤck zu hauff 13. centner/ und Bley 11. centner 25. Pfund/ kombt in ein ſtuͤck 65.
Pfund Kupffer/ zu 17. Lothen/ und dritthalber centner Bley zu 3. Lothen/ doch daß alle 4. Stůck nicht mehr dann 75. Loth im Kupffer und Bley halten.
Item 65. Pfund Kupffer zu 18. Lothen/ das waͤre 47. Loth Zuſchlags ins Bley/ nim̃b einen Centner und drey Viertel Bley zu 4. Lothen/ die bringen in 4 Stuͤck 28. Loth/ ein Viertel friſch 30. Pfund haͤrt/ ſo kom̃t 11. Centner 25. Pfund Bley in 75. Loth.
Die Doͤrnlein aber/ die davon geſaigert werden/ haben einen ſolchen Zuſchlag:
Nimb zu einem Stuͤck anderthalben Centner Bleydoͤrnlein/ einen Centner Roͤſtdoͤrnlein/ ein Centner 18. pfund hert/ ein viertel Centner friſch Bley/ 30.
Pfund Glet/ ſo haͤlt das Bley darvon gemeiniglich 3. vierthalbs/ biß in 4. Loth Silber.
Folgen andere Fuͤrſchlaͤg auff gut Kupffer.
ITem zu einem Stůck nimbt man 80. Pfund Kupffer/ es halt 15. 16. 17. 18. oder 19. Loth/ uñ kommet auf 4. Stuͤck 10. Centner Bley/ das iſt in ein Stůck dritthalben Centner/ das haͤlt alſo:
Nim̃ einẽ Centner Glet/ einen Centner und ein Viertel Bley zu 4. Lothen/ ein Viertel Hert/ und ein Viertel friſch Bley/ wie es ſich ſchickt/ doch daß in 4. Stůck nicht mehr dann 72. Loth Silber kommen/ und nim̃ zu eim Loth 14.
Pfund Bley/ das thut in ein ſtuͤck dritthalben Centner 2. Pfund Bley.
Vnd iſt aber allemal beſſer/ man nehme viel Glet/ und wenig Bley/ dann die Glet nimbt das Kupffer baß an/ dann das friſche Bley/ deßgleichen viel Kupffer dann wenig/ ſo verbrennt man deſto weniger Bleyes/ ſo wuͤrde auch viel mehr Kupffer gearbeitet mit weniger Bley:
Derowegen nimbſtu 65. Pfund Kupffer zu einem Stuͤck/ ſo kommen zu 4. Stuͤck 11. und ein viertel Centner Bley/ und macht ein Schmeltzer gleich ſo viel Stuͤck:
Wann du aber nimbſt 80. Pfund Kupffer fůr 65. Pfund/ ſo bleiben in dem Doͤrnlein und Kuͤnſtoͤcken 10. 11. oder 12. Loth.
Item nimb 75. Pfund Kupffer reich oder arm/ und in 4. ſtuͤck 72. Loth/ daß auff 1. Loth 14.
Pfund Bley kom̃t/ thu in 4. ſtuͤck 10. Centner/ 8. pfund Bley/ das gibt ein gemeinen guten Kuͤnſtock/ und ſo dieſer Ofen alſo geſaigert wird/ haͤlt das Bley davon 7. Loth Silber ein Quintlein auff oder ab.
Item hart Bley zu machen:
Nim̃ 65. pfund Kupffer zu 19. Lothen/ 200 Pfund Glet/ 190. pfund Hert/ 40. pfund friſch Bley zu 2. Lothen/ ſo kom̃t in 4. Stuͤck 52. Loth und 1. Quintlein/ und 10. Centner 80. Pfund Bley.
Item ein anders:
Nimb 25. Pfund Kupffer zu 16. Lothen/ und nicht mehr dann 48. Loth in 4. ſtuͤck/ und auf ein Loth 21.
Pfund Bley/ damit deß mehrern theil Glet ſey/ ſo wird das Bley halten fuͤnffthalb Loth/ oder 5. Loth/ und in Kuͤnſtock bleiben 6. 7. Loth.
Abgewogen Kupffer und Bley zu den Friſchſtuͤcken/ A.
Der Friſchofen/ B.
Die Kupffer- Pfann/ darin die Friſchſtuͤck gegoſſen werden/ C.
Das Friſchſtuͤck/ D. Der Schmeltzer/ E.
Das Gewoͤlb/ darinn der Rauch und Staub gefangen wird/ F.
Das Thuͤrlein/ darauß der Staub außgeraͤumbt/ G.
In Summa zu friſchen Kupffern ſoll man nehmen 3 viertel Centner Kupffer/ dritthalben Ceutner Bley/ und in 4. Stuͤck uͤber 34. Loth nicht/ das thut recht/ und zum harten Bley 3. viertel Centner Kupffer/ 2. und 1. viertel Centner Bley/ und nicht mehr/ und darein 33. 34. biß in 38. Loth Silber bringen.
Aufs friſch Kupffer.
Ungariſch Kupffer.
Anlangend die armen Kupffer/ als die man zum theil in Vngarn ſaigert/ und zu 5. 6. 7. 8. Lothen Silber halten/ oder 9. aufs hoͤchſte/ die koͤnnen in ſolcher geſtalt nicht geſaigert werden/ daß das Saigerbley auf den rechten Halt/ als ein Centner auf 6. biß in 7. Loth Silbers kaͤme/ dann das Kupffer iſt gut/ und ſo man dem Halt nach Bley zuſchlagen wolt/ wuͤrde das Kupffer deß Bleyes kein Genuͤge haben/ das Silber nicht aller herauß kommen/ und die Kuͤnſtoͤck reich bleiben.
Wann nun der Schmeltzer die Friſchſtuͤck machen ſoll/ ſo ſollen zuvorher aller derſelbigen Zuſchlaͤg/ auf ein jedes Stuͤck ſonderlich abgewogen ſeyn/ und alsdann ſoll er das Kupffer und Hertbley erſtlich/ darnach die Glet/ und letztlich das Bley in Ofen ſetzen/ und wann faſt eines ſtuͤcks Abtheilung nieder gangen/ ein Trog mit Schlacken hinnach ſetzen/ darmit/ wann er dieſelbigen kommen ſihet/ daran wiſſen kan/ daß der Zeug ſo viel auf ein Stuͤck gewogen/ auß dem Ofen iſt/ und ehe von dem andern hinnach ſetzen/ alldieweil ſolches in dem Ofen nieder gehet/ das erſte Stuͤck auß dem Fuͤrtiegel in die Pfanne gieſſen kan/ und den Fleiß brauchen/ daß ein Stůck nicht ſchwerer als das andere gemacht werde/ und alſo fort arbeiten/ ſo lang biß er alle Stuͤck gegoſſen hat/ wie dann ſolches die Hand-Arbeit fein ſelbſt gibt.
Wie nun der Friſchofen formirt/ und die Friſchſtůck gegoſſen werden/ das zeiget dir die vorhergehende Figur an.
Wie das ſchwartze arme Kupffer/ oder ſchwartzer Koͤnig genant/ auf die Vngariſche Art geſaigert wird.
ERſtlich ſo will ich berichten/ wie die armen Kupffer vor dem Saigern geſpliſſen/ und am Halt verreichert ſollen werden/ damit ſie deſto beſſer zu ſaigern.
Item in der Hůtten/ da man die ſchwartzen Kupffer/ die da gemeiniglich 5. 6. 7. Loth Silbers halten/ zu ſpleiſſen pflegt/ da iſt der Spleiß-Ofen/ wie ein Treibhert/ mit einem Gewelb geformirt/ und hat ein Vorgewelb/ im ſelben zuͤndet man das Feuer an/ mit buͤchenen oder daͤnnen duͤrren Scheitern klein gehackt/ wie man in einer Kuͤchen ob dem Hert brauchet/ deßgleichen hat der Spleißofen einen Vortiegel/ darinnen man das ſchwartze Kupffer/ ſo es genug gearbeitet/ und gut Kupffer worden iſt/ darauß ſpleiſſet:
Am andern Ort deß Ofens laͤſt man die Schlacken herab/ und laͤſt den Blaß nicht mitten in Ofen gehen/ ſondern an ein eiſernes Rohr/ das gegen einem Winckel geſteckt und gericht iſt/ daran ſtoͤſt ſich der Wind/ gehet nachmals durch das Rohr mitten auff das Kupffer in Spleißofen.
Spleiß- Ofen.
So man nun ſpleiſſen will/ legt oder ſetzt man in Spleißofen 38. Centner Schwartzkupffer/ deß Centner 6 Loth Silbers haͤlt/ ſo das zergangẽ iſt/ ſo laͤſt der Schmeltzer die Schlacken davon herab:
Erſtlich ungefaͤhrlich in 11. biß in 12. Centner/ darnach in 4. biß in fuͤnffthalben Centner/ auf welches er dann Fleiß muß haben/ damit er ihm die rechte Maß zu geben weiß:
Nachmals thut er den Spleißofen bey den Vortiegeln auf/ laͤſt das Kupffer darein/ und ſpleiſt von obſtehenden 38. Centner ſchwartz Kupffer auß den Vortiegeln 18. biß in 19. Centner gut oder reich Kupffer/ das geſpliſſen Kupffer aber wird ein jede Scheiben außgeſchlagen/ und davon ein Zain gegoſſen/ deß ein Centner in die 9 Loth Silbers zu halten pflegt/ das ůbrige Silber bleibt im Abſtrich/ Kretz uñ Schlacken/ wie folgẽ wird.
Gut reich Kupffer.
Dieweil man aber auf einmal viel ſpleiſt/ und alſo groſſe Werck ſeyn/ wird den Schmeltzern ein Schicht fuͤr ein halbe Wochen gerechnet/ darzu gehoͤren ein Meiſter und ein Knecht/ die ſpleiſſen die Wochen mit jedem Ofen nur zweymal/ und wird zu ſolchem Spleiſſen auf eine Schicht verbraucht vier Lachter Holtz ungefaͤhrlich.
Die Schlacken ſo von obſtehenden ſchwartzen Koͤnigen kommen/ oder von dem Kupffer auff zweymal herab gelaſſen werden/ zerklopfft man klein/ wie welſche Nuͤß groß/ und ſchmeltzt es nachmals durch einen Schmeltzofen/ zeucht die Schlacken wieder davon ab im Vortiegel/ und macht darauß rothe Koͤnig.
Rothe Kupf ferkoͤnig.
Derſelbigen rothen Koͤnig nimbt man 40. Centner auf einen Spleißofen/ wie oben gemeldt iſt/ und ſpleiſt davon in 30. biß in 31. Centner roth Kupffer/ deß haͤlt alsdañ der Centner dritthalb/ biß in drey Loth Silber/ welches aber gar nicht herauß zu bringen iſt:
Derhalben dienet es zu verſchmieden in die Haͤmmer:
So mans aber zu den Glocken auf den Kauff machen will/ muß man von den 40. Centner 33. Centner biß 35. Centner roth Kupffer ſpleiſſen/ und bedarf darzu auf einen Ofen 2. biß in dritthalbe Lachter Holtz/ und wird den Schmeltzern 2. Schicht fuͤr eine Wochen/ wie auffs Schwartzkupffer gerechnet:
Die Schlacken aber von ſolchen 20. Centnern Koͤnigen herab vom Spleißofen gelaſſen werden/ und ungefaͤhrlich biß in 7. oder achthalben Centner ſeyn moͤgen/ dieſelbigen zerkloffpt man/ uñ ſchmeltzt ſie durch einen Schmeltzofen/ zeucht die Schlacken im Vortiegel ab/ und macht Koboltkoͤnig oder Kupfferſtein darauß/ legt nachmals dieſelben Koboltkoͤnig oder Kupfferſtein wiederumb 40. Centner auf einen Spleißofen/ und ſpleiſt darvon herab in 32. oder 34. Centner Liebeter- oder Spreiſſerkupffer/ deß ein Centner eins biß in anderthalb Loth Kupffer haͤlt.
Koboldkoͤnig.
Libeter- Kupffer.
So nun gar abgeſpliſſen/ ſo hebt man das/ ſo auf dem Spleißhert am Rand blieben/ deß gleichen was umb den Vortiegel iſt/ und auch etliche gute Schlacken auf/ zerſtampfftes auf dem Stampff/ daraufs Waſſer gericht iſt/ ſo faͤllt was gut klein Kupffer iſt zu boden/ das waͤſcht man/ und ſammelt es/ ſetzt deſſelben/ ſo es vorhanden/ 12. biß in 14. Centner auf den Spleißofen:
Deßgleichen ungefaͤhrlich 5. oder 6. Centner bleyig Kupffer/ das iſt was im Hert blieben/ ſo das Kupffer hinein graͤbt/ und nit herauß will/ und darzu 18. Centner ſchwartzen Koͤnig/ und ſpleiſt herab wieder 20. Centner geſtaͤmpfft Kupffer/ das in 12. biß in 15. Loth haͤlt/ ſaigert dann ſolches auch/ oder ſetzt es auff den Treibherd/ und treibt es mit den reichen und armen Bleyen ab.
Geſtaͤmpt Kupffer.
Was letztlich vom Stampffen in die Kaͤſten kommet/ und ſich ſetzt/ wird auch auffgehoben/ deß 4. centner geben einen centner Kupffer/ ſolches wird mit den Schlacken verſchmeltzt.
Folget weiterer Bericht auff das Vngariſche Saigern/ und wie die armen Einſtrich gemacht werden.
ZV dem erſten Einſtrich/ verſtehe zu der erſten Schicht/ die ein Meiſter mit einem Knecht in 8. oder 9. Stunden hindurch ſchmeltzen kan/ nehmen ſie darzu reich oder gut Kupffer 30. centner/ mehr friſch Bley/ ſo von Krakaw hinein kombt/ deß ein centner ungefaͤhrlich ein Loth Silber gehalten/ 110. centner/ Summa alles 140. centner Kupffer und Bley/ auß welcher Schicht werden viertzig Stuͤck/ die ſticht man herauß auß dem Vortiegel in eine kuͤpfferne Pfannen/ kombt auf ein Stuͤck reich oder gut Kupffer/ drey viertel centner/ und friſch Bley zwey und drey viertel centner:
Vnd ſoll hierin ein jeder Schmeltzer gute Achtung habẽ/ daß der Zuſchlag eines jeden Stuͤcks nur zu einem Stuͤck komme/ und die Stuͤck gleich gegoſſen werden/ damit nicht von der gantzen Schicht mehr oder weniger Stuͤck kommen/ als darzu vorgewogen worden/ wie oben auch berichtet.
Die Schlacken zeucht man nachmals auß dem Vortiegel ſauber ab/ und ſchmeltzt ſie wiederumb durch einen Ofen/ darauß wird Schlack-Bley/ haͤlt der centner ein Loth.
Schlacken.
Bley.
Die obſtehenden 40. Stuͤck aber werden geſaigert/ und alle mahl 5. Stuͤck auf ein Saigerofen geſetzt/ das Bley/ ſo davon in ein Gruben rinnet/ wird nachmals in kleine kuͤpfferne Pfaͤnnlein gegoſſen/ hlaͤt daſſelbige Bley nach dem die Kupffer reich geweſen/ gemeiniglich/ der centner 2. biß in dritthalb Loth Silber/ das jenige/ ſo auf dem Saigerofen bleibt/ das heiſt man Kůnſtoͤck/ ſind noch ungedoͤrret/ uñ was zwiſchẽ dem Ofen herab faͤllt/ nennet man Doͤrnlein vom Saigerofen/ wiegen ungefaͤhrlich 80. in 100. Pfund/ ſolche Doͤrnlein werden alſo zu Gut gemacht/ man nimbt der Doͤrnlein vom Saigerofen 20. centner/ und Doͤrnlein vom Doͤrꝛofen auch 30. centner/ darzu 40. centner Hert und Glet/ jedes halb/ Summa 80. cent/ darauß werden in einer Schicht 20. Stuͤck/ kombt auf ein Stůck 2. centner Doͤrnlein/ und 2. centner Hert und Glet/ dann es muß alſo auf die Stuͤck eingetheilt werden/ und man zeucht die Schlacken auf dem Vortiegel ſauber ab/ die werden ſonderlich verſchmeltzt/ darauß wird Schlacken-Bley.
Doͤrnlein.
Nachmals werden von dieſen 20. Stůcken Doͤrnlein allemal 5. Stuͤck auf einen Saigerofen geſetzt/ und geſaigert/ haͤlt das Bley darvon/ der Centner ungefaͤhrlich 2. Loth Silber/ und bleiben die Kuͤnſtoͤck oben/ und was zwiſchen dem Ofen herab faͤllt/ heiſt man Doͤrnlein vom Saiger- Ofen/ waͤgen biß in die 80. Pfund/ wie auch oben davon gemeldt iſt.
Zu dem andern Einſtrich/ verſtehe zur andern Schicht in der Arbeit/ werden die Zuſchlaͤg alſo gemacht: Sie nehmen reich oder gut zerbrochen Kupffer 20. Centner/ und 20. Centner Doͤrnlein vom Saiger und Doͤrꝛofen durch einander/ mehr 20. Centner Glet: Summa in alles 60. Centner/ darauß werden 40. Stuͤck/ thut auf ein Stuͤck ein halben Centner gut Kupffer/ ein halben Centner Doͤrnlein/ uñ ein halben Centner Glet/ davon werden gleicher geſtalt wie zuvor allemal 5. Stuͤck auf einen Saigerofen geſetzt/ und geſaigert/ das Bley/ das darvon wird in Kupffer- Pfaͤnnlein gegoſſen/ haͤlt der Centner 3. und ein Viertel biß in 3. und ein halb Loth Silber/ und bleiben die Kuͤnſtoͤck auf dem Saigerofen/ und die Saigerdoͤrnlein fallen herab.
Dieſer Einſtrich wird nicht in gemein gearbeitet/ ſondern nur wann reich Kupffer zum Einſtrich genommen wird/ oder der Vorrath ſich hauffen will.
Der ander Einſtrich.
Zu dem dritten Einſtrich/ verſtehe zum dritten Fůrmaß/ ſo man reichen Einſtrich nennt/ werden die Zuſchlaͤg alſo gemacht:
Sie nehmen 30. centner reich oder gut Kupffer/ und Bley von Doͤrnleinſtuͤcken/ 120. centner/ Summa in allem 150. centner/ ſchmeltzens durch den Ofen/ und ziehen die Schlacken ſauber ab/ ſo werden 40. Stuͤck/ kom̃t auf ein Stuͤck 3. viertel centner Kupffer und 3. Centner Bley:
Solche 40. Stůck werden geſaigert/ und allemal 5. Stuͤck auf einen Saigerofen geſetzt/ haͤlt das Bley ungefaͤhrlich der centner in 3. auch in vierthalb Loth/ darvon werden auch Kuͤnſtoͤck und Doͤrnlein/ wie von dem andern Einſtrich.
Der dritte Einſtrich auf reich/ Kupffer.
Daß aber zu ſolchem dritten Einſtrich/ auf ein Stuͤck ein viertel centner mehr Bley genommen wird/ als zu dem erſten/ iſt die Vrſach/ daß erſtlich Krackawer Bley darzu kommen/ das Silber gehalten/ zum andern/ daß es kuͤpfferig iſt/ und zum dritten/ daß zum reichen Anſtrich die Bley/ ſo in der Arbeit kuͤpfferig worden/ genommen werden.
Wie die Gletſtuͤck gemacht werden.
ITem die Gletſtuͤck werden alſo gemacht:
Erſtlich iſt ihr Zuſchlag auf ein Schicht/ reich Kupffer 15. centner/ Doͤrnlein vom Saigerofen auch 15. centnere Glet 60. centner/ Schlacken oder friſch Bley 37. und ein halben centner/ Sum̃a in allen 17. und ein halben centner:
Solcher Zeug wird von einem Meiſter und Knecht in 8. Stunden durch den Ofen geſchmeltzt/ die Schlacken ſauber abgezogen/ und darauß in eine Pfanne goſſen/ werden 30. Stuͤck: kombt auf ein Stuͤck reich Kupffer ein halber Centner/ Doͤrnlein vom Saigerofen ein halber Centner/ Glet 2. Centner/ Schlacken oder friſch Bley ein und ein viertel centner/ ſolche jetztgemelte 30. Gletſtůck werden geſaigert/ und allemal auf einen Saigerofen 5. Stuͤck geſetzt/ darvon wird Bley/ nennet man Gletbley/ deß ein centner 2. biß in 3. Loth und ein Quintel Silber haͤlt/ und werden deßgleichen auß dem Saigerofen auch Kuͤnſtoͤck und Doͤrnlein/ wie im andern Saigern.
Gletbley.
Ein ander Zuſchlag auf Gletſtůck/ ſie nehmen reich Kupffer 15. centner/ Doͤrnlein vom Saigerofen 15. centner/ Glet 90. centner/ Schlacken oder friſch Bley 15. centner/ Summa alles 135. centner/ darauß werden 30. ſtuͤck/ kommet auf ein ſtůck ein halber centner reich Kupffer/ ein halber centner Doͤrnlein vom Saigerofen/ 3. centner Glet/ ein halber Centner Schlacken oder friſch Bley:
Die vorgemelten 30. Gletſtuck werden geſaigert/ und auf einmal auf einen Saigerofen geſetzt 5. ſtuͤck/ deß Bley/ das davon wird/ haͤlt der Centner 2. biß in 3. und ein viertel Loth Silber/ davon werden auch Kuͤnſtoͤck und Doͤrnlein/ wie ehe davon gemelt.
Der letzte Einſtrich
So ſie nun alle hievorſtehende geſaigerte reiche und arme Bley zuſammen bringen/ und ihre Rechnung darauf machen/ daß ſie wiſſen wiederumb davon ein Einſtrich (das iſt ein Fuͤrmaß) zu machen/ alſo daß ein Centner in demſelbigen Einſtrich vom reichen Kupffer und Bley in die Saiger-Bley/ ſo von ſolchem Einſtrich kommen/ ein Centner in den andern zu rechnen/ 5. und ein viertel Loth Silber haͤlt/ und wird der Einſtrich alſo gemacht.
Sie nehmen zu demſelben Einſtrich 26. und ein halben Centner reich Kupffer/ und von allen reichen und armen Bleyen 115. und ein halben Centner/ damit ſie auf ehegedachte Rechnung kommen/ alſo daß 1. Centner 5. uñ ein viertel/ oder auf das meiſte ſechſthalb Loth Silber haͤlt:
Was daruͤber gemacht wird/ das iſt mit Schaden/ und wird das Garkupffer zu reich/ Summa 141. und 3. viertel Center/ die werden alſo durch einen Ofen geſchmeltzet/ die Schlacken ſauber auf dem Vortiegel abgezogen/ und machen ein Meiſter und ein Knecht eine Schicht 42. Stuͤck/ kombt auf ein Stuͤck deß reichen Kupffers fuͤnff Achttheil eines Centners/ allerley reich und arme Bley zween und drey viertel Centner.
Solche jetztgedachte 42. Stuͤck ſaigern ſich auf einem Saigerofen/ aber auf einmal zugleich nicht mehr dann 5. ſtuͤck/ darauß ſollen reiche Bley werden/ deß ein Centner unter einander 5. und ein viertel Loth Silber haͤlt/ und bleiben auf dem Saigerofen auch Kuͤnſtoͤck und herab gefallene Doͤrnlein: ſolche Doͤrnlein/ ſo von reichen Bleyen kommen/ ſchuͤtten ſie ſonderlich/ dann ſie ſeynd die beſten/ und werden wieder gebraucht zu den Anſtrichen unter die Gletſtuͤck.
Dieſem armhaltigen Kupfferſaigern denck mit Fleiß nach/ dann es ein nuͤtzlicher Bericht iſt.
Ein anderer Bericht/ Wie von den ſpeiſſigen und ſonſt andern unreinen ſchwartzen Kupffern das Silber zu ſaigern ſey.
WAnn die ſpeiſſigen und gar unreinen Silberhaltigen Kupffer/ unter andern guten Kupffern geſaigert werden/ ſo machen ſie die Garkupffer/ die von den guten Kupffern kom̃en/ und ſonſt an ihm ſelbſt geſchmeidig ſeyn/ bruͤchig und ungeſchmeidig/ daß ſie nicht zu aller Arbeit zu gebrauchen ſind/ ſolches zu verhuͤten/ ſoll man ſolche gar unartige ſchwartze Kupffer folgender Geſtalt zum Saigern zurichten:
Nimb dieſelbigen ſchwartzen Kupffer/ laß ſie allerding in Geſtalt einer ſchwartzen Libeter-Kupffers mit Huͤlff deß Bleyes gar machen/ ſo werden ſie durch ſolch Mittel rein und ſchmeidig/ auch dermaſſen in die Eng gebracht/ daß offtmals von 3. Centner kaum uͤber einer bleibt/ und iſt doch gleichwol dem Silber nichts mit benommen/ ſondern was vor im rohen 3. Centner geweſen/ das findet man hernach in einem beyſammen/ darnach kan man diß gar gemachte Kupffer mit anderm guten Kupffer/ oder fůr ſich allein ſaigern/ wie braͤuchlich iſt/ wie dann in Vngarn auf die armen Kupffer/ die doch ſo gar unrein nicht ſeyn/ davon in derſelbigen ihrer Saigerung Meldung geſchehen/ dieſe Arbeit in uͤblichem Gebrauch iſt/ und die Kupffer dardurch gereichert werden.
Die Kupffer in die Eng zu bringen.
Die Saͤigerofen/ A.
Die Saigerſcharten von Kupffer gegoſſen/ B.
Die Saigerſtuͤck/ C.
Die Saigerwend/ D. Der Saigerer/ E.
Die kupffern oder eiſern Pfaͤnnlein/ F.
Die Kuͤnſtoͤck/ G Der Zug/ damit die Saigerſtuͤck auͤfden Saigerofen gehoben werden/ H.
Damit man aber ſehe/ wie die Saigeroͤfen formirt/ und darauff geſaigert wird/ wird dir ſolches vorhergehende Figur zu verſtehen geben.
Bericht deß Abtreibens.
SO man nun obſtehender reiche Bleyen/ der ein Centner fůnff und ein viertel Loth Silber halten/ wie oben bericht/ gnug hat/ richt man den Treibhert zu/ der mit eim Gewelb/ wie ein groſſer Backofen formirt/ und ſchlaͤgt denſelben mit gantzem Fleiß/ und legt darauf dieſes Bleyes 100. Centner/ und darzu 6. Centner deß reicheſten Kupffers/ ſo auß dem Hert deß Spleißofens klaubt wird/ deß der Centner 10. biß in 13. Loth Silber haͤlt/ welches man nennet das geſtaͤmpfft Kupffer/ treibt das Werck ab/ aber nicht gar/ ſondern ſo man ſihet/ daß es einen Bleyſack macht/ loͤſcht mans auß/ und behaͤlt denſelbigen Bleyſack/ darinnen ſoll bey 50. Marck Vngariſch Silber ſeyn.
Zween Treibherd.
Es muͤſſen aber der Treibhert zween neben einander ſeyn/ und weil man das eine Werck abtreibet/ dieweil richt man den andern Hert darneben zu/ ſchlaͤgt ihn auch mit Fleiß/ und ſetzt auf denſelben alsdann auch deß reicheſten Kupffers 6. Centner/ und reiche Bley 110. Centner/ ſo in 5. und ein viertel Loth Silbers haͤlt/ und treibt das Werck ab/ wie obſtehet/ und ſo das Silber ſchier hinzu will gehen/ ſo ſetzt man ihm ehegedachten Bleyſack zu/ darinnen die 50. Marck Silbers ſeyn/ und laͤſt das Werck gar abgehen/ ſo hat man 100. Marck Silber-zu 15. Lothen fein im Blick/ man pflegt aber ſolcher Werck 5. in 4. Wochen abzutreiben/ das gemeiniglich eine Woche in die ander 125. Marck Silber gemacht wird/ und muß auf ein treiben haben biß in vier Lachter Holtz:
Auch ſchuͤret man auff ſolchen Treib-Hert nicht zu mit langem Schůr-Holtz/ ſondern weil der Ofen ein ſonder Gewelb hat/ ſo ſchuͤret man ein/ mit guten trockenen Buͤchen Scheitern/ und laͤſt das Geblaͤß gerad/ wie zu Schwatz/ auff das Werck gehen.
Vom Abdoͤrren der Kuͤnſtoͤck.
WAs fuͤr Kuͤnſtoͤck auff obſtehendem Saigerofen worden ſeyn/ es ſey von reichen oder von armen Bleyen/ Doͤrꝛnlein oder Gletſtuͤck/ die alle mit- oder durcheinander/ laufft man zu einem Doͤrꝛofen/ derſelbigen Doͤrꝛofen ſeynd vier/ und in jedem vier Straſſen/ darauf ſetzt man allerley Kuͤnſtoͤck/ ungefaͤhrlich hundert und zwantzig Centner/ uñ ſchuͤrꝛt darnach hinden uñ vorn in die Gletſtraſſen/ mit duͤrren Scheittern ein Feuer/ und doͤrret die Kůnſtoͤck 12. oder 14. Stund lang/ und was erſtlich vom Kuͤnſtock in die Gletgaſſen herab rinnet/ das doch wenig iſt/ das geuſt man auß/ das iſt friſch Bley/ und was oben von Doͤrꝛlein bleibet/ faͤllt in die Straſſen herab/ die werden darnach wie unter dem Saiger-Ofen herauß geloffen/ und zu Doͤrnlein-Stuͤcken verſchmeltzet.
Item ſolche Kůnſtoͤck/ die oben auf dem Doͤrꝛofen bleiben/ werden nicht wie die rohen ſchwartzẽ Kupffer im groſſen Speißofen gar gemacht/ ſondern man nimbt die/ und bickt oder klopfft den Schifer/ und was ungeſchmeidiges daran hangen blieben davon/ ſetzt nachmals dieſelben auf den Garhert/ iſt gleich wie zu Schwatz ein Kupfferofen/ treibt das Kupffer rein/ und wann die Schlacken ſauber weggezogen/ reiſt oder ſpleiſt man die Platten oder Scheiben/ nach einander weg/ das iſt dann gar oder geſchmeidiges Kupffer:
Es bleibt aber dannoch in einem Centner ſolches Garkupffers faſt ein Loth Silbers/ und man hebt ein Schicht vier hart/ das ſeynd ungefaͤhrlich 18. Centner/ ſolcher Garhert oder Kupfferofen ſeynd zween in der Saigerhuͤtten/ damit ſpleiſt man alle Wercktag.
Ein klein Garherd
Die Schlacken/ ſo auf dem Garhert werden abgezogen/ dieſelben werden wiederumb durch den einen Schmeltzofen geſchmeltzt/ und darauß Koͤnig/ die man Kupfferkoͤnig nennet/ gemacht/ ich achte ſolche wie das ſchwartz Kupffer zu Schwatz ſey.
Die ſetzt man in einen Doͤrꝛoͤfen/ und doͤrꝛt ſie ab/ darvon fallen die Doͤrnlein in die Straſſen/ dieſelben werden verſchmeltzt zu Doͤrnleinſtuͤck/ wie oben gemelt iſt:
Dann ſolche Kupfferkoͤnig laſſen ſich nicht gern allein ſpleiſſen/ dann ſie ſpiſſig ſeyn/ darumb man ſie unter die Kuͤnſtoͤck mengt/ die man doͤrren will/ und machen alſo Garkupffer darauß.
Kupfferkoͤnig wovon ſie kommmen.
Hiemit haſtu/ guͤnſtiger Leſer/ deß Kupfferſaigerns einen nothwendigen Bericht/ dardurch alle Kupffer koͤnnen geſaigert werden.
Die Rechnung aber belangend/ die allenthalben uͤber ſolche Sachen zu ſtellen waͤren/ davon will ich hie nichts melden/ dann einen jeglichen ſelbſt ſeine Geſchicklichkeit ſolches lehren wird/ ſo iſt auch das Buchhalten die gewiſſeſte Richtſchnur darzu zu gebrauchen.
Der Doͤrꝛofen/ A.
Der Garofen auff die Ungariſche Art/ B.
Ein gemeiner Garhert/ C.
Die Kuͤnſtoͤck/ ſo gebickt werden/ D.
Die Hert zum Ungariſchen Spleiſſen/ E.
Ein Kupffer- Scheiben/ F.
Bericht eines ſonderlichen Schmeltzens zur Saͤiger-Arbeit.
WAnn die Kieß oder Kupffer-Ertz zu Kupffer-ſtein gemacht ſeyn/ ſoll man den Steinroͤſten und durchſtechen/ und dann zum Kupffer machen/ brennen und roͤſten:
So man in ſolcher Arbeit iſt/ kan man noch deß rohen Steins/ und dann durch deß durchgeſtochnen Steins Halt/ der kleinen Prob nach/ gewiß wiſſen/ was man fůr Kupffer und Silber darinnen hat.
So nun der Stein zu dem Kupffer machen allerding zugerichtet und gebrannt iſt/ nimb deſſelben geroͤſten Steins ein gemeine Prob durcheinander/ und probir ihn durch ein Prob zwo oder drey/ auff Kupffer/ und dann das Kupffer auff Silber:
So fern nun der Kupfferſtein in dem Roſt ſo gar ungleichs Halts nicht untereinander kommen iſt/ ſo findeſt du im Halt einen geringen/ auch bißweilen gar keinen Vnterſcheid/ dann ſihe/ ob ſolcher deß Kupffers Halt vom Roſt mit dem vorigen Halt/ der in dem durchgeſtochenen Stein gefunden/ ůberein kommet/ das verſtehe alſo:
Ob du auch das Silber in dem Roſt alles haſt/ wie du es in dem Kupfferſtein gefunden/ befuͤnde ſich aber umb drey oder vier Loht auff einen Centner gegeneinander ein Vnterſcheid/ ſo nimb darauß das Mittel/ und mach deine Zuſchlaͤg nach dieſem Exempel alſo: Ich ſetze/ ich habe in einem zugerichten Roſt durch die kleine Prob funden/ das zween Centner halten drey Vierteil Centner Kupffer/ und deſſelben Kupffers/ haͤlt ein Centner zwantzig Loht Silber/ darauff wiege ich dem Schmeltzer 2. Centner deß Roſts ab/ und laß dieſelben unterſchiedlich/ einen Hauffen nach dem andern/ je auff ein Hauffen 2 Centner Roſtes ſetzen/ und wieg einem jeden Theil ſein gebuͤrlich Bley zu/ daß allwegen auff ein Loht Silber/ das im Kupffer iſt 18.
Pfund Bley/ oder wofern daſſelb gut iſt/ 17. Pfund kommen/ und zu dem abgewogenen Hauffen Roſts gewogen wird/ und weil 2. Centner deß Roſtes drey Vierteil Centner Kupffer halten/ und zu einem Stuͤck durchgeſchmeltzt ſoll werden/ ſo halten drey Vierteil Centner Kupffer/ der gemeinen Prob nach 15.
Loht Silber/ wieg darauff 15. mahl 17.
Pfund Bley/ kommen auff jedes Friſchſtuͤck/ 2. Centner 35.
Pfund Bley/ und wird ein Friſchſtuͤck/ 3. Centner 7. Pfund waͤgen.
Kupffer- Roſt.
Zuſchlaͤge.
Es iſt aber zu mercken/ wann man die Zuſchlaͤge deß Bleyes machen will/ muß man wiſſen was das Bley haͤlt/ haͤlt der Centner ein Loht oder zwey Silber/ ſo muß auff daſſelbige Silber/ ſo das Bley in ſich haͤlt/ auff jedes Loht Silber 17.
Pfund Bley gerechnet werden/ dann die Saygerwerck muͤſſen nicht mehr dann 7. Loht halten/ halten ſie darůber/ ſo iſts ein Zeichen daß die Kuͤnſtoͤck zu reich bleiben/ und das Silber nicht alles auß dem Kupffer kommet/ wie oben im Bericht deß Saigers davon auch gemeldt iſt/ darumb wann man Bley hat/ das Silber haͤlt/ kan ſolches zu den reichen Kupffern nicht genommen werden/ dann die Friſchſtuͤck werden zu groß/ und bekommen zu viel Bleys/ und wird das Kupffer mit dem Bley durch den Saigerofen gehen/ dardurch dannſchad geſchicht/ wann man aber Stein hat/ oder arm Kupffer zu zehen oder zwoͤlff Lohten gebe/ darzu koͤnt es wol gebraucht werden/ ſonderlichen/ wann das Kupffer davon gut wuͤrde/ muͤſt der Zuſchlag Exempelweiß alſo ſeyn:
ich finde durch die Prob/ daß 2. Centner geroͤſtes Steins 3. Vierteil Centner Kupffer/ uñ ein Centner deß Kupffers 12. Loth Silbers haltẽ/ ſo iſt in 3. Vierteil Centner Kupffer/ oder in 2. Centner geroͤſten Stein 9. Loth Silber/ darauff rechen ich das gebuͤrliche Bley/ auff jedes Loht Silber 17. Pfund/ und weil ich kein ander Bley hab/ dann deß der Centner 2. Loht Silber haͤlt/ ſo kom̃en auff die 9. Loht Silber im Kupffer/ und von wegen deß Silbers in Bley zu einem Stuͤck 2. Cent. uñ 1. Pf. deß 2. loͤtigẽ Bleyes/ man pflegt aber zu einem friſch Stuck nit eitel ſolch matt Bley zu nehmen/ oder das Silber haͤlt/ ſondern man vermengts mit friſchem Bley/ damit die Silber deſto reiner herauß kommen/ doch muß offtmals auß manglung friſch Bleyes/ ſolch matt Bley genom̃en und der noht nach gehangen werden.
Armer Kupfferſtein.
Mit Hert und Glet.
Auff den gemeinen Saygerhuͤtten pflegt man an Statt deß friſch Bleyes mit Hert oder Glet die Zuſchlaͤge zumachen/ und rechnen den Abgang/ was demſelben im friſchen moͤchte abgehen/ herab/ und wird allwegen an ſtatt 100. Pfund friſch Bleys/ 125. Pfund Hert und Glet genommen/ jedoch muͤſſen ſie die Glet und Hert mit friſch Bley auch erfriſchen/ dann ſonſt muͤſten ſie zu letzt/ wann das Hert Bley zu matt wuͤrde/ ſchaden leiden/ ſolches koͤnte auff dieſe Arbeit/ und ſchmeltzen eben ſo wol auch gebraucht werden/ wann man Glet und Hert haͤtt/ daß man nach Geſtalt wie oben berichtet/ den 2. Centner Roͤſts das gebuͤrliche Gewicht vom Hert und Glet zuſchluͤge/ und alſo mit durch den Ofen ſetzet/ das waͤre gleich ſo viel/ und wuͤrden die Friſchſtuͤck auch recht gegoſſen.
Ob einer aber vielleicht ſagen moͤcht/ ſolches wird ſich nicht leiden deß Spornſteins halben/ ſo muß man doch widerumb anſehen/ ob gleich die Spornſtein bleyicht wůrden/ ſo wuͤrden ſie doch ſehr arm am Silber/ und waͤren derhalben nicht verdorben/ ob ſie ſchon bleyicht wuͤrden/ und koͤnte dieſelben außſetzen/ und unter andern Kupfferſtein in die Roͤſt mit einbringen/ das wůrdegar nichts abtragen/ ſondern wuͤrde zum ſchmeltzen fuͤrtraͤglich ſeyn.
Weiter iſt auch zumercken/ wann man dem Stein ſchmeltzen/ alſo Hert und Glet zuſchlagen wolt/ muͤſt man acht darauff geben/ daß man den Hert und Glet ſetzt/ wañ der Stein faſt gar im Ofen ſtuͤnde/ ſo doͤrfft das Bley nicht ſo lang in dem Hert unter den Kupffer und Schlacken ſtehen/ und ſich verbrennen/ es waͤre aber beſſer/ daß man die Glet und den Hert auff die Goßlariſche Art alle anfriſchte/ da man in einer Arbeit bey 100. Centner friſch Bley in Tag und Nacht gemacht/ dann was ihm im anfriſchen abgehet/ das gehet ihm ſonſten auch ab/ wann aber nachdem es angefriſcht iſt/ die Zuſchlaͤg darmit gemacht werden/ ſo gehet ihm in dem Nebenoͤfenlein alsdann nichts mehr ab/ allein daß es zergehet/ und unter das Kupffer geſtochen wird/ und ſolch Hert und Glet friſchen koͤnte geſchehen/ wann man nicht in voller Arbeit waͤre/ damit darnach die Arbeit deſto ſtattlicher umbgienge.
Wie der Schmeltzer den Ofen zu machen und die Friſchſtuͤck gieſſen ſoll.
Wann der Schmeltzer den Schmeltzofen zu machen wil/ muß er den Tiegel im Hertet was eng uñ tieff gleichwie einen Friſchofen machen/ und neben den Ofen noch ein ander klein Oefenlein/ welches der Wind treibt/ darinn er das zugeſchlagene Bley warm laͤſt werden/ ſo er nun anfaͤhet zu ſetzen/ und 2. Centner abgewegenes Roſtes auffm Ofen hinauff hat/ ſo ſetzt er darnach einen Satz weiche Schlacken/ darbey er ſehen kan/ wann die 2. Centner Roſtes durch ſeynd/ wann dieſelben weichen Schlacken kommen/ ſo ſtopfft er das Auge zu/ zeucht die Schlacken und Stein vom Kupffer ab/ und ſticht dann auß dem Nebenoͤfenlein das heiſſe Bley in das Kupffer in Tiegel/ und hat einen warmen Loͤffel/ greifft alsbald in Tiegel/ ſchoͤpfft einen Loͤffel oder zween uͤber/ daß es untereinander komt/ und geuſt dann in die Pfann das erſte friſch Stuͤck/ ſo daſſelbe gegoſſen iſt/ ſo wiegt mans/ dardurch kan man leichtlich ſehen/ ob das gebuͤrliche Kupffer darzu kom̃en iſt/ ſo die erſten zween Centner deß Roſts durchgeſchmoltzen ſeynd/ und die weichen Schlacken kommen/ und das Auge deß Ofen zugeſtopfft iſt/ ſo ſetzt der Schmeltzer von einem andern Hauffen 2. Centner abgewegenen Roſts auff/ dieweil aber der Schmeltzer die Friſchſtuͤck geuſt/ ſo ſticht der Schmeltzer wiederumb das geſamlete Kupffer/ ſo in den Hert herauß fleuſt/ ab/ und macht ein ander fuͤrgewegen Bley im Nebenoͤfenlein warm/ damit die Arbeit von Statt gehe/ und nicht gehindert werde/ wann ſolche zwey Zentner Roſt zum andernmal hinein ſeyd/ ſo ſetzt der Schmeltzer widerumb einen Satz weicher Schlacken/ und ſo die kom̃en/ ſo ſtopfft er gleich wie zuvorn zu/ zeucht die Schlacken ab/ und ſticht das Bley im Nebenoͤfenlein darein/ und geuſt das Friſchſtůck/ alſo ſchmeltzet er immer fort/ dieweil er Kupfferſtein oder Roſt hat auffzuſetzen/ ſolche Friſchſtuͤck/ wann der zu einem Saygerofen gnug gegoſſen ſeynd/ die werden/ weil man andere Friſchſtůck ſchmeltzt und macht/ abgeſaygert.
Der friſchofen/ A. das Nebenoͤfenlein zum Bley/ B. das Friſchſtuͤck/ C. die Abtheilung deß abgewegenen Roſts und Bley/ D. das Gewelb zum Staub und Rauchfang/ E. der Rauchfang darauß der Rauch zeucht/ F. der Friſchofen ohne Fuͤrwand/ G. der Saigerofen/ H. die Werck- Pfaͤnlein/ K.
Diß ſaigern fuͤrtraͤglich.
Diß ſaygern iſt meines Beduͤnckens/ auff die Kupfferſtein die gut Kupffer geben/ gegen dem andern ſehr fuͤrtraͤglich/ dann man kan die Silber alsbald und mit dem Vnkoſten der auffs ſchwartz Kupffer machen gewand werden muͤſt/ auß den Kupffern haben/ und zu Nutz brauchen/ beſſer dann wann ſie erſt in die Kupffer geſchmeltzt/ folgends mit groſſem Vnkoſten auff die Saygerhuͤtten gefuͤhrt/ und das Silber davon geſaygert muͤſt werden/ dem wird ein jeder/ der zu ſaygern hat/ oder dem daran gelegen/ wol ferner nachzudencken wiſſen/ ſolches hab ich neben dem Bericht deß gemeinen Kupfferſaygens auch melden woͤllen.
Dem mag ein jeder dem daran gelegen/ fleiſſig nachdencken/ dann ich ſolches nicht auß einem wahn berichte/ ſondern im groſſen Werck in einer Prob alſo recht befundẽ.
Was Doͤrnlein und andere dergleichen Sachen ſeynd/ die von ſolchen Saygern kommen/ die kan man gleich wie in der erſt von dem Saygerwerck gemeldt/ ſchmeltzen/ und gut machen/ und iſt die Form deß Schmelßofens/ ſambt den Nebenoͤfenlein formirt/ wie dieſe vorgeſetzte Figur anzeigt.
Nota.
Allgemeine Kupffer ſo nicht bleyiſch ſeynd/ moͤgen probirt werden auff die Gahr/ wie folget.
2. Centner deſſelben Kupffers.
2. Centner Gahr detto.
6. Centner Glett/ dieſe 10. Centner zuſammen auff einen Probirſcherben geſetzt/ in einen Probirofen/ und daſſelbe eine gute halbe Stunde in voller Hitz/ doch daß das obere Mundloch mit Kohlen belegt und darauff zugehalten/ gehen und rein anſieden laſſen/ alsdann herauß genommen/ laß es kalt werden/ und ſchlage den Scherben entzwey/ mache den Koͤnig rein/ und ſetze denſelben wider auff einen Scherben/ der zuvor wohl gegluͤhet iſt/ da nun Kupffer und Werck wiederumb angehet/ ſo ſcheub das obere Thuͤrlein/ ſo an dem Ofen halb offen iſt wieder vor/ und laß die andern Lufftloͤcher alle offen/ gib mit Fleiß achtung darauff/ daß es nicht zu kalt auch nicht zu heiß gehet/ biß es blicket/ ſo hat es genug.
Bleyiſche Kupffer auff Gahr zu probiren/ die den halben Theil und drunter Bley bey ſich haben.
1. Centner deſſelben Kupffers.
4. Centner Gahr detto.
6. Centner Glett/ ſetz es auff einen Scherben in einen Probir-Ofen/ laß ſichs rein verſchlacken/ und darauff blicken/ ſo iſt die Prob recht/ doch halte es mit der regierung deß Feuers wie mit dem andern.
Kupffer ſo den halben Theil und druͤber Bley bey ſich haben/ auff die Gahr zu probiren.
Nimb 2. Centner deſſelbigen Kupffers allein/ ſetze es auff einen Probir-Scherben in einen Probir-Ofen/ laß es rein verſchlacken/ und darauff blicken/ ſo iſt die Prob recht/ halt es mit der regierung deß Feuers wie mit den andern.
NB.
Wann dir ein Kupffer zaͤhn vorkombt/ der ſehr bleyiſch iſt/ und wilt denſelben auff Silber probiren/ damit du ihm nicht zu viel oder zu wenig Bley zuſetzeſt/ ſo mache es alſo/ nimb deſſelben Kupffers ein Centner/ ſetz denſelben auff einen Treibſcherben in einen Probir-Ofen/ was dir dann vor ein Kupffer-Korn bleibt/ das zeichne auff/ und rechne davon was dem Kupffer iſt abgangen/ darnach mache deine Beſchickung alſo:
Was dem Kupffer abgangen/ ſo du Gahr probiret haſt/ iſt Bley/ und ſo viel Bley abgangen iſt/ zeuch halb von der Beſchickung.
Nun folget die Beſchickung.
Ichſetze 1. Centner Kupffer gibt 16. Centner Bley/ was gibt ½. Centner.
Pfund Centner Pfund. 100. — 16. — 50.
Facit 8. Centner oder 800. Pfund Bley.
Wann du ſolche Beſchickung gemacht haſt/ ſo ſetze ſolche Kupffer und Bley zuſammen auff ein Probir-Capell/ und laß es abgehen/ wie ein ander Kupffer/ ſo iſt dieſe Prob recht luſtig und gewiß.
Folgen andere Kupffer-Proben auff die Gahr.
Ein Fluß auff die Gahr Kuͤpffer/ wie viel ihm noch abgehet/ darzu nimb wie folget.
℞. 8. Loth Borras, 8. Loht Saltz/ 4. Loht Glaßgallen/ und 2. Loht rohte Glett/ dieſe Stuͤck untereinander gemengt und gebraucht.
Exemplum zum probiren.
Ich habe eingewogen 8. Centner Gahr Kupffer/ darzu 2. Centner deß Fluß-Pulffers/ wie gemeldt auff das Gahr Kupffer geſetzt/ und in Probir-Ofen gethan.
Man mag auch wol den halben Theil deß Fluß-Pulffers als 1. Centner zuvor auff den Scherben ſetzen/ dann das Kupffer darauff/ und den andern Centner hernacher/ damit das Kupffer in die mitten kombt/ oder man kan es auch vor den Balg treiben/ man bedarff aber nur 1. Centner deß Fluß-Pulffers.
Darauff folget nun die Regierung deß Feuers/ ſo zu dieſen Proben gebraucht wird.
So die Proba iſt angangen/ machet man den Ofen unten zu/ und laͤſt doch auff den Seiten offen ſtehen/ ſo aber die Proben beginnen hell zu gehen/ ſoll man ſie von Stund an herauß heben/ daß ſie nicht daruͤber ſtehen bleiben/ ſonſten verzehret ſich das Kupffer zu ſehr und wuͤrde alſo die Probe falſch.
Folget weiter von bleyiſchen Kupffern.
Zu dieſen Proben der bleyiſchen Kupffer/ wird gebraucht zum Zuſatz zu 2. Centner ¼.
Centner deß Pulpffers/ wie auch zum Gahr Kupffer gebraucht wird und ¼. rodte Gelett.
Regirung deß Feuers im Probir-Ofen im bleyiſchen Kupffern.
Erſtlich ſetzet man die Proben zu hinderſt in Ofen/ ſo ſie aber auffgangen zu treiben/ hebt man ſie wohl herfuͤr/ hernacher machet man auch das unterſte Fuͤrſchuͤblein zu/ doch daß der Ofen auff den Seiten offen bleibe/ und laſt es alſo ſtehen und treiben biß zum blicken.
Von Eiſenſchuͤſſigen Kupffern auff die Gahr zu probiren das Fluß-Pulffer.
℞.
Ein Theil Tartarus, ein Theil Salmiac, den vierden Theil Salpeter/ untereinander gemenget und gebraucht/ zum Probiren.
Einen Centner genommen deß Eiſenſchuͤſſigen Kupffers/ darzu einen Centner rohte Glett/ einen Centner gekuͤrnt Bley/ und in Probir Ofen geſetzt biß es anhebet zu treiben/ oder daß es wol ergluͤhet/ als dann einen Centner deß Pulffers oben darauff geſetzet/ und ihnen warm gethan/ biß der Fluß rechtſchaffen beginnt zu arbeiten/ alsdann kuͤhl gethan/ biß ſich der Fluß gar ergiebet/ uͤber eine weile wiederumb ein wenig heiß gethan/ und alſo laſſengehen/ biß zum blicken/ alsdann herauß gehoben und ausgeſchlagen/ iſt aber/ der Koͤnig noch etwas ungeſchmeidig/ ſo ſetzt man den wiederumb auff ein andere Scherben in den Probir Ofen/ ſo es nun wol ergluͤhet/ ſetzt man ¼.
Centner Borras darauff/ und laͤſt es alſo blicken.
Von bleyiſchen Kupffern.
Es iſt zuſammen gegoſſen worden/ 1. Theil Gahr Kupffer und 1. Theil Bley/ darnach iſt in einem vermiſchten Centner 50.
Pfund Kupffer/ bleyiſch Kupffer 1. Centner ſchwer zu reinem Kupffer getrieben/ iſt daraus worden 45. Pfund/ und ſeynd demnach 5. Pfund Kupffer abgangen/ befindet ſichs das 10. Pfund Bley haben 1. Pfund Kupffer verzehret oder verfuͤhret.
Nun pfleget man auff 1. Centner Kupffers zuſetzen 16. Centner ſchwer Bley/ demnach ſo muͤſte man dieſem Kupffer zuſetzen/ 7½ Centner Bley/ im Fall diß bleyiſche Kupffer auff Silber probirt/ haͤlt der Centner — Marck — Loht Silbers/ ſo wird in der Cappelln gefunden — Loht Silbers/ deßgleichen in der Cappelln gefunden – Pfund – Loht Bley/ das Bley oder Werck iſt wieder abgangen/ iſt am Silber worden – Loht.
Dieſe Prob zu ihren rechtem Inhalt/ bedarff 6. noͤhtige ſuch Proben/ alſo mag man es in allen bleyiſchen Kupffern/ den rechten Inhalt des Silbers/ Bleyes und Kupffers/ auch ſeinen rechten Zuſatz deß Bleyes anzeigen.
Auff daß es nicht viel ſuchens bedarff.
So man nun ein bleyiſch Kupffer laͤſt zu Kupffer gehen/ und findet ſeinen Halt im Centner 42. 43. 44. 45. oder 46. Pfund/ ſo mag man wol 50. Pfund angebē/ iſt der halb Theil Kupffer/ alſo mag mans auch richten/ und die Kupffer beſchicken/ das 1. Theil Kupffer und 2. Theil Bley zuſammen gegoſſen werden/ und nach ſeinen abgehen die Rechnung machen/ wie im erſten geſchehen iſt.
Ein bleyiſch Kupffer recht ohne Abgang zuſammen zugiſſen und auch recht anzugeben.
Ein Theil Kupffer/ ein Theil Bley/ man ſetze ein/ Gahr Kupffer/ einen groſſen Probier Centner ſchwer in einen Tiegel/ und thue das in einen Ofen/ gib ihm Hitz daß es faſt in Fluß kommen will/ und ſetze ihm gar wenig Bley zu/ ſo fleuſt es deſto eher/ und laß das andere Bley auch ſonderlich flieſſen/ und darnach in das Kupffer gegoſſen/ ſo man aber das Kupffer mit dem Bley einſetzet/ ehe das Kupffer fleuſt/ ſo gehet demſelben Bley etwas ab/ doch ſoll es alſo gegoſſen werden/ daß das Kupffer nur ſitzen bleibt im Diegel.
Von feinem Silber.
Man ſoll Probir-Koͤrner im Probir-Ofen auff einen Scherben ſetzen/ dieſelbe wol flieſſen und ſtreichen laſſen/ ſo gibts recht fein Silber.
Kupffer zehn zu gieſſen vor dem Balg oder Wind-Ofen.
So man den Tiegel ſitſamb laͤſſet angehen/ und waͤrmen/ muß das Geblaͤß faſt mitten an den Tiegel ſtoffen/ nit ſcharpff unter ſich/ und muͤſſen auch alle wege vor dem Geblaͤſe Koblen liegen/ ſonſtē zertreibet das Geblaͤſe den Tiegel/ und ſollhinter dem Tiegel das Feuer ſo licht gehen/ als forne/ und ſo bald das Kupffer in/ kommet/ ſo ſoll man es wol ruͤhren und gieſſen/ ſo aber das Kupffer im Tiegel ſtreichet/ ſo geſchicht ihme zu viel Abgang/ mit einem reinen Eiſendrat iſt am beſten das Kupffer zu ruͤhren/ und darnach wol gegoſſen/ ſo iſts recht.
Ein gerecht Bley-Korn zu machen.
Nimb dein gegoſſen Bley/ wieg das was es wiegt/ und wieg darzu [Formel] Theil ſo ſchwer rein Kupffer das kein Silber haͤlt/ und laß es abgehen wie die Kupffer Prob/ ſo haſtu ein recht Bley Korn/ ſolches Kupffer erkenneſtu mit dem Bley/ daß es kein Silber haͤlt.
Auß den Kupffer Ertzen das reine gediegene Kupffer zu extrahiren.
Erſtlich wird das Ertz klein geſtoſſen und zum Schlich gezogen/ wann es Berg Unarten bey ſich hat/ und laß es wol trucken werden/ dañ nimbt man deß Schlichs 1. Theil/ Vitriol ½ Theil/ Salpeter/ ¼ Theil/ alles wol untereinander gemengt/ und gleich einem dicken Muß angemacht/ in einen verborgenen Roſt von Ziegelſtein auff Reiſſig-Holtz/ unten nur Spaͤn gelegt/ angezuͤndet und geroͤſt/ geſchicht in wenig Stunden/ dann kalt werden laſſen/ den Ofen auffgebrochen/ das geroͤſte Ertz wird ſchwartz braunlicht/ und gleich einem Kuchen zuſammen geroͤſt ſeyn/ dieſes wird wider klein geſtoſſen/ mit ½ Theil Vitriol/ und ¼ Theil Salpeter/ wol gemengt/ und in eiein Haffen mit wol ſieden laſſen/ hernacher erkalten/ biß es ſchoͤn klar und rein worden/ ſetzen laſſen/ das gefaͤrbte reine hochgruͤn abgoſſen/ in ein andern reinen Haffen und Eiſen- Blaͤchlein darin geworffen/ ſo ſchlaͤgt ſich das Kupffer ſo in der Minera geweſen/ ſchoͤn wie gefeillt Silber nieder/ die hinderbliebene Lauge laͤſt man uſque ad cruſtam abrauchen/ ſo wird in der kaͤlte Vitriolweiß wieder anſchieſſen/ und ohn Corroſiv lieblich uñ ſuͤß ſeyn/ die noch uͤberblibene Waͤſſerigkeit laͤſt man gantz einſieden/ wird ſich der mehrertheils auch wieder finden/ welches zum Schmeltzen und Kupffer-Ertzen dienſtlich iſt.
Vitriolum Martis & Veneris zu machen.
℞.
Lamin.
Martis, oder Veneris klein zerſchnitten und mit Schweffel ſtratificirt in eine Patt mit einer Stuͤrtzen verlutirt und den Schweffel darvon brennen laſſen/ das thue dreymal/ dann die Blech zerſtoffen/ und in einen Scherben calcinirt und ſtehts geruͤhrt/ ſo iſts roht/ dann mit Spiritu aceti extrahirt, oder leſche es alſo gluͤhend im warmen Waſſer ab/ iſt gleich ſo viel/ das thue ſo lang biß das Waſſer gantz gruͤnlicht wird/ uñ ſtarck nach Vitriol ſchmecket/ hernacher evaporiren criſtalliren laſſen/ das hinderſtellige wieder calcionirt wie vor/ gibt mehr Vitriol/ ſolches thue ſo lang biß es keinen Vitriol mehr giebet.
Mit dem Kupffer thue ebenermaſſen/ wie ietzt gelehrt/ ſo kanſtn auch das Vitriolum Veneris machen.
Ein Kupffer widerumb zu Stein zu machen.
℞. 1½Loht klein gerieben Schweffel/ ½ Loht Kupffer klein geſchnitten/ wie 2. Maͤgren Groſchen groß/ mache S. S./ verlutir alsdann den Tiegel/ mache eine Eſſe von 4. Ziegelſtein auff der Erden/ ſetz den Tiegel darein/ thue Kohlen darein/ und uͤberſchuͤtte den Tiegel mit kleinen Kohlen/ dann laß gemachſamb angehen/ und bey drey Stunden calcioniren/ ſo lang biß kein Geruch mehr geſpuͤret wird/ laß das Feuer von ſich ſelbſt abgehen und erkalten/ dann ſchlage den Tiegel auff/ ſo findeſt du einen grauwen Stein.
Wie man das Kupffer zu Meſſing macht.
ZV dem Meſſing brennen/ wie es zu Kauffuͤngen im Land zu Heſſen/ deß gleichen vor der Stadt Goßlar/ und zu Ilſenburg am Hartz gehalten wird/ braucht man Goßlariſchen Galmey/ den man auß den Schmeltzoͤfen allda ſamlet/ da er ſich im ſchmeltzen vom Bleyertz in zehen oder zwoͤlff Schichten Hand dick anlegt/ andern Orten aber/ an den Berg Galmey/ wie er zu Ach/ auch in der Grafſchafft Tyrol/ und ſonſt anderſtwo bricht/ derſelb iſt gelb und graw/ und wird den kuͤpffern/ daß er die gelbfaͤrbig und zu Meſſing macht/ zugeſaͤtzt/ der Goßlariſche Galmey aber muß vorhin geroͤſtet oder gebrannt/ und auff einer darzu gemachten Muͤhlen klein gemahlen werden/ alsdann richten ſie den ferner zu/ wie folgt/ und alſo: Sie nehmen deß ein Theil/ und zwey Theil klein geredener Kohlnleſch/ drucken untereinder wol vermiſcht/ und dann gieſſen ſie ein Schaff voll Waſſer oben auff die Galmey/ daß es allenthalben darein kreucht/ laſſens ein Stund ſtehen/ ſo feucht ſichs untereinander an/ wiewol etliche an Statt deß Waſſers Vrin nehmen/ und thun ein wenig Alaun darein/ darvon ſoll der Meſſing im erſten Feuer ein ſchoͤne Farb bekommen/ darnach haben ſie ein krůck en/ und ziehens wol untereinander/ einmal oder ſechs/ und miſchen zu letzt ein Metzen Saltz darunter/ ziehens mit der kruͤcken noch einmal oder drey wol umb/ ſo iſt der Galmey bereit/ ſie machen aber allwegen ſo viel Galmey mit einander an/ als ſie auff zween Oefen bedoͤrffen.
Goßlariſchen Galmey.
Den Galmey zurichten.
So ſie nun Meſſing machen woͤllen/ ſo haben ſie runde Ofen in die Erden gemacht/ da der Wind das Feuer durch Loͤcher/ die unten im Ofen ſeyn/ treiben kan/ in derſelben Oefen einẽ ſetzen/ ſie zugleich acht Toͤpff oder Haͤfen/ laſſen die wol warm und heiß werden/ und ſo ſie heiß ſeynd/ heben ſie die behend herauß/ und ſchuͤtten den Galmey darein/ haben ein Maß an einer darzu gemachten ſchmalen Schauffel/ daß ſie wiſſen/ wie viel ſie nehmen ſollen/ damit ſie in ſolche acht Toͤpff bey 46. Pfund Galmey eintheilen/ ſo ſolches geſchehen/ ſo legen ſie oben auff den Galmey in einen jeden Topff 8. Pfund klein gebrochen Kupffer/ und ſetzen die Toͤpff wider hinein/ und laſſen ſie neun Stunden in groſſer Glut ſtehen/ auff dieſe neun Stunden werden genom̃en anderthalber Rumpff Kohlen/ ſo ſolche Kohlen die bemeldten Stunden außgebrannt/ ſo raͤumen ſie mit einem Eiſen durch den Zeug ein wenig in Hafen/ und ſehen wie es gefloſſen/ und laſſens noch ein gute Stund in ſeinem Fluß und Gradirung ſtehen/ darnach heben ſie die Toͤpff auſſm Ofen/ und gieſſen die 8. Toͤpff/ ſo ſie Stuͤck Meſſing haben woͤllen/ alle in eine Gruben/ und ſo der Zeug noch warm iſt/ zerbrechen ſie dieſelben/ jedoch das ſie fein dicht beyſam̃en ligen bleiben/ ſo bekombt der Meſſing eine ſchoͤne gelbe Farb im Bruch/ woͤllen ſie aber Keſſel und andere Arbeit darauß machen/ ſo gieſſen ſie die Haͤfen in groſſe Stein/ die ſonderlich darzu gemacht ſeyn/ welche man Britaniſche Stein heiſt/ (weil ſie deß Orts hergebracht werden) zu groſſen Blettern/ darauß koͤnnen ſie nachmals ſchneiden/ Drat ziehen/ und ſchlagen/ was ſie haben woͤllen.
Stuͤck Meſſing.
Britaniſche Stein.
Ein Ofen darinn der Meſſing gebrannt wird/ und wie derſelbige inwendigan zuſehen iſt/ und die Toͤpff oder Haͤfen darein geſetzt werden/ A. der Meſſingofen/ welcher in der Arbeit iſt/ B. wie die Haͤfen oder Toͤpff formirt ſeynd/ C. die Schauffel zu dem Galmey/ D. die Zang mit der die Toͤpff in die Oefen geſetzt und herauß gehoben werden/ E. die Windloͤcher zu den Oefen/ F. die Britauiſchen Stein/ G. der Meiſter der die Haͤfen einſetzt/ H.
Bißweilen pflegen die Meſſingbrenner/ den Meſſing noch einmal einzuſetzen/ ſonderlich/ ſo ſie die Farb hoͤher haben woͤllen/ es geſchicht aber mit keinem Vortheil oder frommen/ ſondern die Vnkoſten uͤbertreffen den Zuwachs.
Vber diß iſt zu wiſſen/ das der Meſſing in ſolchem brennen ein ſchweren bekombt/ dann ſo man in die acht Toͤpff 64. Pfund Kupffer einſetzt/ ſo waͤchſt dem Meſſing in den neun Stunden 26. Pfund Meſſing am Gewicht zu/ daß man widerumb 90. Pfund Meſſing außgeuſt/ thut auff einen Ofen die Wochen uͤber/ als auff 14. Feuer 3. Centner 34. Pfund Meſſing Zuwachs/ etliche Meſſingbrenner ſagen/ daß der Goßlariſche Galmey im Zuwachs mehr bringe/ als der Berg Galmey/ aber er mache den Meſſing im Bruch graͤhlicht/ darumb will er mit dem glůhen/ daß der Zeug in der Arbeit nicht reiß/ fleiſſig gewartet/ und nur mit der Holtzflamme gegluͤhet ſeyn.
Diß hab ich auffs kuͤrtzſte/ wie das Kupffer zu Meſſing gebrannt wird/ den jenigen die nichts darvon wiſſen/ unvermeldet nicht woͤllen laſſen/ wie aber ferner die Keſſel geſchlagen/ und der Drat mit dem Leib/ und am Waſſer darauß gezogen wird/ das iſt zu Ilſenburg auffm Hartz/ und an vielen Orten zuſehen.
Wie die Meſſingoͤfen/ die Brittaniſchen Stein/ ſo wol auch die Haͤfen/ Schauffel und Hebzang anzuſehen iſt/ das zeiget dir die vorhergehende Figur.
Hiemit will ich das dritte Buch vom Kupffer und derſelbigen Arbeit/ ſambt anderm nohtwendigen Bericht/ darzu gehoͤrig/ beſchloſſen haben/ und wird der Leſer/ was ihm noch hierinn mangeln mag/ ſelbſt ferner nachzudencken wiſſen.
APPENDIX.
Annotationes ůber Herrn Erckers drittes Buch.
IN vorigen beyden Bůchern hat unſer Author von den beyden Koͤniglichen Metallen als Silber und Gold gehandelt/ welche mehr zum Zierraht und Beluſtigung/ weder zur Nohtdurfft gebraucht werden; Naͤchſt denenſelben wendet er ſich zum Kupffer/ welches nebenſt dem Eiſen zu allerley Nohtdurfft unentberlich und alſo faſt nůtzer iſt weder Gold und Silber/ denn alle Haͤuſer můſſen es haben/ zu Keſſeln/ Pfannen/ Geſchirren und Inſtrumenten/ ohn welche man kuͤmmerlich ſolt koͤnnen backen/ brauen/ waſchen/ und allerley Lebens Nohtwendigkeit verſehen/ ſo/ daß billich der getreue Schoͤpffer dafůr in Specie zu preiſen iſt/ es darff ſich auch noch wol zum Zierraht ſehen laſſen/ denn es nimbt vom Arſenico und andern Mittelen gar leicht die ſilberne/ und von Zinck und Galmey die gůldene Geſtalt an/ auch geben ſeine Ertze viel ſchoͤner Mahlerfarben/ womit Kirchen und Haͤuſer gezieret werden/ in der Artzney-Kunſt gibt es andern Subjectis wenig zuvor/ dann man deſſen Stůcke als Æs uſtum und Viride æris in keiner Apotheck entrahten kan/ ja faſt alle Artzney-Pulffer in deſſen hellklingenden Moͤrſeln gefertiget werden/ zugeſchweigen was die hoͤchſtberühmten Feuer-Philoſophen davon bezeugen/ daß aus dem Kupffer allein der Sulphur Philoſophorum ad vitam longam genommen werde/ wir wollens aber in berůhrung ſeiner Nutzbarkeit bey dieſem bewenden laſſen/ und zu dem jenigen ſchreiten/ was etwa in der Probir-Kunſt neben unſers Authoris umbſtaͤndlichem Bericht/ noch in einem und andern erlaͤutert werden mag.
Von Probirung der ſchmeidigen Kupffer-Ertz.
DIe ſchmeidigen Kupffer-Ertz/ deren der Centner ůber die Helffte ſchmeidiges Kupffers gibt/ als nemlich Kupffer-Glaß-Ertz/ blaugrůnlicht Laſur, auch gediegen Kupffer-Ertz werden alsbald ungeroͤſtet geſchmeltzt/ nemlich nimb deß kleingeriebenen Ertzes ein Theil/ deß ſchnellen Fluſſes von Salpeter und Weinſtein zwey Theil/ meng ſie untereinander/ thu ſie in einen heßiſchen Tiegel/ oder wie ich ſie droben zu ſchlagen gelehrt/ und nur ungefloſſen Kochſaltz eines halben zwerch Fingers dick/ (welches den Fluß nicht auffſteigen laͤſt/) darauff/ und muß der Tiegel nicht voll/ auch mit einem Stůrtzlein bedeckt ſeyn/ laß im Windofen allgemach angehen/ wann nun das Kochſaltz ſeiner Natur nach anhebt zu krachen/ ſo blaſe gantz ſtarck zu/ ohngefehr einer halben Viertel Stunden lang/ oder ſo du vermeineſt/ daß ihm etwas zu viel heiß geſchehe/ kanſtu wol ein wenig eher einmal darnach ſehen/ hat dann das Ertz am Tiegel herauß geſchlackt/ ſo thu den Tiegel herauß auff die Erde/ und ihn ein wenig hart auff den Boden/ damit der Koͤnig oder das gefloſſene Kupffer-Korn wohl zu Grund gerůttelt werde/ welches du nach Erkalt und Auffſchlagung deß Tiegels kanſt nach dem Probir-Gewicht auffziehen/ und darnach deine Rechnung machen/ wie viel/ und wie gutes Kupffer auß ſelbigem Ertz zu bringen.
Von Probirung der unſchmeidigen Kupffer-Ertz.
ALle Kieſſe und eiſenſchuͤſſige Kupffer-Ertz muͤſſen vorhero von ihrem Schweffel geroͤſtet werden/ dazu wird das Ertz in Stuͤcklein gepucht wie Hanffkoͤrner/ deren wieg 2. Centner nach dem Probir-Gewicht ab/ thu es in einen Probirſchirben/ und roͤſte es im Probirofen gantz gelind/ ſonſt ſchmeltzet das Ertz von zu groſſer Hitz zuſammen/ fůrnemlich die Kieſſe/ ſo viel Schweffel halten/ welcher bald flieſſend macht/ aber gelind roͤſtet es ſich wol/ und viel beſſer als mit ſtarcker Hitz/ růhr es mit einem eiſern Haͤcklein vorſichtig umb/ daß nichts heraus falle/ und wanns einmal oder 4. geroͤſtet iſt/ ſo puche es noch kleiner/ und laß es wiederumb einmal oder 4. roͤſten etwas ſtaͤrcker als zuvor/ alsdann reibe es vollends gantz klein/ und roͤſte es wieder/ und diß ſo offt und viel/ biß es nicht mehr raucht noch ſtinckt/ ſondern aller Schweffel und Wildigkeit durchs roͤſten verzehrt iſt/ und das Ertz Leberfarb außſiehet/ und ſich mild und ſanfft reiben laͤſt/ alsdann roͤſte und glůhe es noch einmal/ ſo greiffts hernach der Fluß deſto eher an/ theile es dann in 2. gleiche Theil/ und merek wie viel am Gewicht iſt abgangen; den einen Theil ſetz mit 2. Theilen Fluß gleich dem vorigen ein/ oder wenns gar unfluͤſſig iſt/ ſo nimb deß Fluſſes 3. Theil und ein wenig rohen Weinſtein oder Glaßgall darunter/ davon operirt der Fluß ſtaͤrcker und laͤnger/ und bringt alles Kupffer beſſer und reiner in einen Koͤnig/ im übrigen handele nach unſers Authoris und naͤchſt vorhergehenden Bericht.
Von Probirung derer Kupffer-Ertz die viel Berg/ und Stein führen.
WAnn das Ertz mit vielem Berg umbgeben/ nennet man es ins Gebůrg eingeſprengt/ wann nun ein ſolch Ertz auff Kupffer zu probiren vorkombt/ ſo probir es alſo:
Reib es klein/ wieg deſſen eine Hoͤle/ das ſind 16. Centner ab/ ſichere und ſchlichte es/ laß es wieder gelind trucknen/ alsdann gewogen/ ſo ſiehet man wie viel Pfund reinen Kupfferſchlichs der Centner deß mit Berg und Ertz untereinander vermiſchtem Kupfferertzes gibt/ von ſolchem Schlich wieg 2. Centner ab/ procedir damit mit roͤſten und ſchmeltzen/ wie mit den vorigen/ ſo kanſtu nach auskunfft deß Koͤnigs wiſſen:
Zum erſten/ wie viel reinen Schlichs die Hoͤle Ertz gibt.
Zum andern/ wie viel im Roͤſten abgehet.
Drittens/ was vor Kupffer auß ſolchem Schlich durchs ſchmeltzen kombt als ſchmeidig oder unſchmeidig.
Vierdens/ wie viel Pfund Kupffers auß einem Centner rohen Ertzes zu erwarten.
Zum fünfften/ wie viel der Centner Schlich an Silber haͤlt/ wann nemlich gedachter Kupffer-Koͤnig alſo fort auch auff Silber probirt wird wie folget.
Von Probirung ſchmeidiges Kupffers auff Silber.
WAnn man gedachtes Kupffer auff Silber Probiren will/ muß man die Prob deß Schlichs ſo groß nehmen/ daß man an dem daraus kommenden Kupffer zu zwey Proben gnug habe/ iſt es nun ſchmeidig Kupffer/ oder will man ſonſt von Scheiben eine Prob machen/ ſo thut man ihm alſo:
Haue die Scheiben auff beyden Seiten/ ſo tieff als du kanſt aus/ weil etliche Kupffer viel Bley bey ſich haben/ und im Roͤſten auff den Hůtten das Bley ſich oben auff begibt/ und daſelbſt die Scheiben Silberreicher macht/ weder das ůbrige Kupffer iſt/ dadurch dann die Prob falſch wůrde/ wann du daß ſelbe allein auß hiebeſt/ die Außſchlaͤge thu zuſammen in einen Tiegel/ laß fůr dem Geblaͤß flieſſen/ und merck daß kein bleyicht Kupffer mit zu ſtarcker Hitz ſoll ůbereilt werden/ ſonſt verglettet ſich das Bley/ und wird der Centner Kupffer umb ein Loht an Silber reicher/ wodurch der Kauffer deſſelbigen Kupffers angefůhrt wuͤrde/ mit unbleyichtem Kupffer aber hat es weniger Bedencken; doch ſo bald ein Kupffer im Fluß iſt/ ſoll man mit Hitz und blaſen inn halten/ das gefloſſene mit einem důrren Stecken durcheinander rühren/ und es in den gewaͤrmten und mit Wachs geſchmierten Einguß gieſſen/ und den Zain nicht abloͤſchen/ ſondern von ihm ſelbſt erkalten laſſen; Man ſoll auch vom Zain nichts abſchaben/ oder mit einer Kratzbůrſte kratzen/ auch mit keinem Hammer ſchlagen/ denn er iſt allemal auſſen reicher als inwendig/ und wůrden vom ſchlagen Splitter und und Schaͤlgen abſpringen/ und den Zain aͤrmer/ und die Prob unrecht machen/ im Fall auch der Zain an einem Ort ausgeſpratzt haͤtte/ ſo ruͤhrts daher/ daß es bleylicht iſt/ und ſolches in der Hitz heraus ſpringt/ ſoll alſo das geſpratzte nicht davon gethan werden/ weil es Silberreicher iſt/ als das andere Kupffer.
Von ſolchem Zain ſchrotte am Ort ein Stůcklein ab/ und thu es wiegen/ und ſchrotte denn noch zwo Proben ab/ und wieg ſolche zuvor dünn geſchlagen/ in 2. Centner/ thu jedes abſonderlich in ein Papierlein/ umb zwo Proben von einer Poſt Kupffers gegeneinander zumachen/ ob nemlich die Koͤrner ůberein treffen/ wieg alsdann zu jeder Prob 15. ſchweren Bley/ ſetz das Bley vorerſt allein auff die recht abgeaͤdente Cappelln/ leg ein paar groſſe Kohlen vor das obere Mundloch/ und halt auch das untere offen/ wann nun das Bley wohl warm treibt/ ſo trag das Kupffer in das Bley/ und ſo es eingangen/ ſo leg den Deckel auff den Ofen/ daß er nur eines zwerch Fingers weit offen bleibe/ ſchieb die Mundloͤcher zu/ und laß es gantz kalt gehen/ dann das hitzige Metall deß Kupffers leidet mehr Kaͤlte als die andern Metalle; wann es nun ohngefehr halb abgangen/ ſo thu ihm je laͤnger je heiſſer/ doch der Geſtalt daß es allmehlich/ und von Grad zu Grad geſchehe/ und wann auch noͤhtig Kohlen nach zuwerffen/ muß man ſolche vorerſt an die Seiten deß Ofens legen/ biß ſie erglůhen/ und alsdann einwerffen/ ſonſt daͤmpffen ſie alſo kalt das Feuer/ welches auff die letzte gantz ſtarck gehen muß/ zu dem Ende muß man mit einem Drat die Aſchen von der Muffel raͤumen durch das Loch/ ſo über dem obern Mundloch iſt/ dann auffs letzte verführet die Hitze nichts/ ſo lang aber noch viel Kupffer beym Werck iſt/ muß das Feuer der Geſtalt regirt werden/ daß es im Mittel bleibe zwiſchen kůhl und heiß/ oder daß der Rauch von der Cappelln weder zu hoch noch zu niedrig gehet/ ſondern wie gedacht zwiſchen beyden das Mittel in regirung deß Feuers beobachtet werde/ endlich laß es mit ziemlicher Hitz vollends abgehen und blicken/ thu dann die Kohlen forn weg/ laß die Proben noch eine kleine weil im Ofen ſtehen/ damit ſich die Koͤrner rein abſtechen laſſen/ folgends heb ſie herauß/ und ſtich die Koͤrner annoch heiß ab/ mach unten alle Unreinigkeit davon/ und ziehe ſie gegeneinander auff/ ſind ſie gleich ſchwer/ ſo iſt ſolche Kupffer-Prob juſt/ differiren ſie aber am Gewicht/ ſo iſt die Prob nicht richtig/ ſondern muß noch einmal mit beſſerm Fleiß geſchehen/ biß die Koͤrner gleich kommen/ derſelbe Halt iſt dann anzugeben.
Von Probirung deß ſchwartzen unſchmeidigen Kupffers auff Silber.
ISt aber obgedachter Koͤnig ſchwartz/ unſchmeidig/ oder Eiſenſchůſſig/ oder von dergleichen Scheiben eine Prob auff Silber zu machen iſt/ ſo ſchlag das Kupffer auff gleiche Manir auß/ wie mit dem ſchmeidigen geſchehen/ gieß die Außſchlaͤg zuſammen in einen Zain/ davon ſchrote wie von dem vorigen/ ſchlags/ zu Stůcklein/ wieg davon 2. Centner ab/ und auch zu jeden 15. Centner Bley/ das Kupffer thu vorerſt allein in 2. Probir-Scherben/ ſetz ſolche in den Probir-Ofen/ mach das untere Mundloch auff/ und leg vor das obere ein paar groſſe Kohlen/ und laß das Kupffer auff den Scherben wohl erglůhen/ alsdann trag auff jeden Scherben die abgewogenen 15 Centner Bley auch hernach/ und halt es alſo biß es anfaͤhet zu treiben/ alsdann ſchieb das untere Mundloch zu/ und nimb oben eine Kohlen weg/ und laß es eine weil in ſolchem Grad roͤſten und ſchlacken/ hernach mach das untere Mundloch wieder auff/ und leg oben wieder ein paar groſſe Kohlen vor/ damit ihm wieder warm geſchehe/ růhr es dann/ mit einem glůhenden Haͤcklein wohl untereinander/ und wann du befindeſt/ daß ſich nichts am Boden deß Scherbens angehengt hat/ ſo heb die Scherben auß dem Ofen/ und laß ſolche erkalten nachmals ſchlag das Werck auß den Scherben/ und laß es auff Capelln abgehen/ allermaſſen/ wie zuvor mit dem ſchmeidigen Kupffer gehandelt worden.
Zu erfahren ob ein geſchmeltzter Kupfferſtein oder Kupfferertz viel oder wenig Eiſen bey ſich fůhre.
VAn nimbt von ſolchem Stein oder Ertz ein Theil/ reibt es klein/ alsdann roͤſtet man ſolches in einem Schirben gleich oben von Roͤſtung der Kupfferertz gelehrt worden/ wann nun das Roͤſten einmal oder drey geſchehen/ ſo laß es erkalten/ ſpritze es auff ein ſauber Papier/ und berůhr es ůberall mit einem guten Magnetſtein/ der ſonſt gern Eiſenfeil an ſich ziehet/ iſt Eiſen im Ertz/ ſo haͤnget ſichs ůberall an den Magneten/ bleibt er aber rein/ ſo iſt kein Eiſen im Ertz/ welches hernach zur Schmeltz und gar machung deſſelben Kupffers ein guter Nachricht iſt.
Von Probirung derer jenigen unſchmeidigen Kupffer/ die nicht bleyicht ſind/ auff Gahr Kupffer.
BEſtreich einen Treibſcherben inwendig mit Glette/ wieg dann ab einen Centner deß Eiſenſchoͤſſigen/ oder ſonſt von Wildheit deß Ertzes unſchmeidigen Kupffers/ und darzu 2. Centner Bley/ ſetz es zuſammen im Scherben vors Geblaͤſe/ und laß es Schmeltzen/ wanns gefloſſen/ ſo blaſe ſitſam zu/ daß ſich das Bley vertreiben koͤnne/ worauff dann genaue Achtung zu geben/ daß ſo bald das Bley vertrieben iſt/ man den Kupfferblick nicht ůberſehe/ anders greifft die Hitz das Kupffer an/ und verzehret es: und weilen darin gar leicht etwas verſehen wird/ muſtu dieſer Proben eine oder etliche machen/ hernach die Kupffer-Koͤrner zuſammen rechnen/ wie viel nach dem Centner Gahr Kupffer daraus zu bringen.
Von Probirung derer unſchmeidigen Kupffer/ die bleyicht ſind auff Gahr Kupffer.
HIerin procedir in allem wie naͤchſt vorgelehrt/ außgenommen/ daß/ weil das Kupffer ſchon vorhin Bley führet/ darff man nicht ſo viel Bley darzu nehmen/ ſondern nur anderthalben Centner Bley zu einem Centner Kupffer/ und alsdann auff den Kupfferblick wohl gemercket; ſolte aber ſo viel Bley nicht zu langen/ kan man deſſen noch ein wenig hinnach ſetzen/ und vollends treiben biß es ſchoͤn und ſchmeidig wird/ wann auch die Hitze deß Feuers das Geſicht hindert/ daß man auff die Prob im Feuer nicht wohl ſehen kan/ mag man wohl mit einer kalten Klufft ein wenig auß dem Scherben langen/ daſſelbe in Waſſer loͤſchen und es ſchlagen/ oder mit einem Maiſſel zerſchroten/ und wanns dann nicht ſchmeidig gnug befunden wird/ ſetzt man es wieder auff dem Scherben und verfolgt das zublaſen.
Dieſe Prob ſtehet zwar den Probirern und Wardeinen nit eigentlich zu/ ſondern gehoͤrt auff die Schmeltzhůtten/ welche doch alhier nicht hat ſollen übergangen werden/ iſt an ſich ſehr ſchwer zu erlernen und zu machen/ weil ſonſt in keiner Prob die Augen ſo viel Hitz auszuſtehen haben als in dieſer.
Von Kupfferwaſſer oder Vitriol ſo auß Kupffer-Ertz und Kieß kan gemacht werden.
WEnn das Kupffer-Ertz und reiner Kieß eine Zeitlang an die Lufft gelegt wird/ der Geſtalt/ daß es nicht drauff regne/ ſo entzuͤndet ſich unſichtbarer Weiſe der gemeine Schweffel/ deſſen alle Kieſſe voll ſind uñ daraus wachſen/ von der Lufft/ und calcinirt das Crtz/ und ſolche Calcination gibt eine Hitz/ welche auß der Lufft Feuchtigkeit an ſich ziehet/ davon das Ertz auffſchwillt und ſichtbarlich zu einem blauen Vitriol wird/ welchen man mit Waſſer darauß ſieden kan/ ſolcher blauer Vitriol iſt der alleredelſte/ und kan zu viel Sachen gebraucht werden/ wann er auß reinem Kupffer-Ertz kombt/ iſt er ſchoͤn blau wie ein Saphir/ iſt aber Kupffer und Eiſen beyſammen/ ſo wird er zwiſchen blau und grůn/ auß lauterm Eiſen-Ertz wird er Graßgrũn/ ſolchen Vitriol braucht man zum faͤrben/ man brennet auch Scheidwaſſer darauß mit Zuſatz gelaͤuterten Salpeter/ deßgleichen diſtillirt man auß dem Vitriol allein einen guten Spiritum, der in der Artzney ſehr berůhmt iſt/ da dann zugleich ein ſchwartzbrauner Liquor, ſo Oleum Vitrioli genant wird/ mit dem Spiritu ůbergehet/ welches in ſaͤure und Feuchtigkeit ſchwerlich ſeines gleichen hat/ und ſo bald nur rectificirter Spiritus vini darauff geſchůttet wird/ Augenblicklich in Brand geraͤht/ zu welchem Oleo Vitrioli, ſo man drey oder vier Theile gemein Waſſer gieſt/ und es zuſammen ůber Kupffer oder Eiſen ſchůttet/ macht es wieder einen blauen oder gruͤnen Vitriol/ denen natuͤrlichen gantz gleich/ man kan auch auß Kupffer und gemeinem Schweffel oder Eiſen und Schweffel ebener maſſen Saphirblauen und grůnen Vitriol machen/ nemlich folgender Geſtalt.
Nimb Kupffer-Blaͤchlein oder Kupfferaſche/ bey den Kupfferſchmieden/ und gemeinen pulfferiſirten Schweffel/ jedes gleich viel/ und ſo viel du wilt/ ſtreue in einer Cement-Bůchſen oder Topff vom Schweffel auff deſſelben Boden/ und darauff Kupffer/ dann wieder Schweffel/ biß alles drinn iſt/ dann lutir einen Deckel drauff/ oben mit einem kleinen Loͤchlein/ damit der Schweffel außbrennen koͤnne/ mach umb den Topff ein Circkel-Feuer erſt von weitem/ denn naͤher/ biß der Schweffel zum Loͤchlein deß Deckels heraußbrennt/ erhalte daß Feuer umb den Topff/ biß alles außgebrannt/ und der Topff ziemlich erglůhet iſt; alsdann findeſtu das Kupffer gantz můrb/ das ſtoß zu Pulffer/ thu es in einen Haffen oder irdene Schuͤſſel/ und laß in einem ſtarcken Kohlfeuer den zu růck gebliebenen Schweffel auß dem Kupffer-Pulffer vollends herauß rauchen oder brennen/ alsdann reib unter jedes Pfund Kupffer-Pulffer drey Loht Schweffel/ laß es wieder im Kohlfeur außglůhen/ und růhr es ſtets umb mit einem eiſernen oder kupffern Stabe/ reib abermal unter jedes Pfund drey Loht Schweffel/ und laß es außbrennen/ ſolches muß einmal oder ſieben wiederholt werden/ oder biß das Kupffer-Pulffer anfaͤngt zu ziehen/ und am Růhrſtabe anklebt/ ſo heb es vom Feuer/ reib es klein/ und ſchuͤtt ſiedheiſſes Waſſer in einem Glaſe oder ſteinern Geſchirr drauff/ ſo gibts eine blaue Solution/ die filtrirt man/ und laͤſt ſie evaporiren biß zum Haͤutlein/ und hernach das übrige in der Kaͤlte anſchieſſen/ ſo bekombt man einen blauen Vitriol/ das uͤbrige Kupffer-Pulffer brennet man wieder mit Schweffel wie zu vor/ und ſolvirts mit Waſſer/ und alſo kan man ſo viel blauen Vitriol machen als man will/ und wann man mit Eiſen-Blaͤchlein und Schweffel alſo procedirt, bekombt man einen grünen ſůſſen Vitriol/ man kan auch gedachten blauen in Waſſer ſolviren/ Eiſenfeil und Queckſilber darein thun/ ſo præcipitirt ſich das Kupffer an Eiſen/ und amalgamirt ſich mit dem Queckſilber/ und hergegen ſolvirt ſich ein Theil Eiſen in dem blauen Waſſer/ davon wird es bleichblau/ und ſo man alles Kupffer præcipitiren laͤſt/ wird das Waſſer gantz grůn/ doch iſt beſſer daß man nit alles Kupffer herauß præcipitire/ ſondern bey Zeiten die Solution vom Eiſenfeil gieſſe/ filtrire und wieder zum Vitriol evaporire/ ſo bekombt man einen bleichblauen Vitriol/ der zum diſtilliren gantz bequem iſt/ ich hab auch ſelber damit Dinten gemacht wie mit natuͤrlichem Vitriol/ und acht dafůr/ daß er auch im faͤrben und ſonſt den Tugenden deß natürlichen ziemlich gleich kommen ſolte/ welches doch nicht noͤhtig iſt/ dann man den natürlichen gnugſam und darzu weit wohlfeiler haben kan/ diß aber dienet zum Beweiß/ daß ſo wohl Kupffer und Eiſen als gemeiner Vitriol gantz und gar vom gemeinen Schweffel herkommen.
Daß aber der Schweffel einig und allein auß dem gemeinen Waſſer generirt werde/ hab ich anderſt wo erwieſen/ da doch hernach der Schweffel dem Waſſer gantz zu wieder/ und nichts als lauter Feuer iſt/ wie es aber komme/ daß er vom gemeinen Feuer gantz und gar verbrennet wird/ und hergegen ſich von den Sonnen Strahlen durch ein Brennglaß zwar auch anzünden und in voͤlligen Brand bringen laͤſt/ aber von ſolchen Feuer im wenigſten nicht verzehret wird/ ſondern ſein Gewicht behaͤlt/ ſolches wird memand leichtlich ergrůnden/ oder davon Rationes geben koͤnnen/ es moͤcht mancher zwar einwenden/ daß die Sonnen Hitze ſo ſtarck nicht ſey wie unſer gemeines Feuer/ aber ſolches wird vielfaͤltig widerlegt durch die Frantzoͤſiſche Relation/ von dem Lionniſchen Brenſpiegel ſo Villet gemacht/ welcher das grůne Holtz in einem Augenblick anzündet/ einen eiſern Schiennagel in 30. Secunden ſchmeltzend macht/ ein Stuͤck Kupffer in 42. Secunden in Fluß bringt/ einen gebackenen Stein oder Bodenplat darauff man gehet in 45. Secunden ſchmeltzet und mit Glaß ůberziehet: einen Stahl worauß die Uhren-Raͤder gemacht werden/ in 9. Secunden durchloͤchert: einen Flintſtęin/ wie ſie an die Feuerroͤhre oder Bůchſen geſchraubt werden/ in einer Minuten calcinirt und mit Glaſe uͤberzihet/ und andere Dinge mehr verrichtet/ welche dem gemeinen Feuer in ſo kurtzer Zeit unmoͤglich ſind: Weil aber das Kupffer auch das Principal ingrediens iſt der jenigen Mixtur, darauß allerhand Spiegel gegoſſen werden/ will ich allhier auch etwas von Bereitung ſolcher Spiegel gedencken.
Von Zurichtung und Addition deß Kupffers zu gieſſung der kuͤnſtlichen Spiegel.
ES machen zwar die Spiegelgieſſer ihre metalliſche Mixtur, daraus ſie hernach Spiegel gieſſen/ auff unterſchiedliche Art/ doch iſt ins gemein das Kupffer das fůrnehmſte Ingrediens, es muß aber mit weiſſem metalliſchem Zuſatz dermaſſen temperirt werden/ daß die Spiegel/ darein geſehen werden ſoll/ die Objecta den Augen nicht roͤhter als ſie ſind/ ſondern in ihrer eigentlichen Geſtalt vorbilden moͤgen/ welches dann mit Addition deß Zinns und Arſenici zu wege gebracht wird/ auff dieſe Weiſe: Nimb ſchmeidig rein Kupffer/ und unvermiſcht Engliſch Zinn/ jedes gleich viel/ ſchmeltz ſolche in einem Tiegel untereinander/ und thu zu jedem Pfund gedachter Stůcke zwey Loht weiſſen Chriſtalliniſchen Arſenici, ein Loht ſilberweiſſen Reguli Antimonii, wie auch ein Loht clarificirtes Sal tartari, laß es zuſammen zum wenigſten 4. Stunden im Windofen flieſſen.
Oder nimb 3. Theil rein Kupffer/ 1. Theil unvermiſcht Engliſch Zinn/ und ein halben Theil weiſſen Arſenic, laß es obgedachter maſſen flieſſen.
Wer aber keinen Fleiß noch Arbeit ſparen will/ der kan mit etwas mehrer Můh viel reinern und zehern Zeug zu richten/ darauß die gegoſſene Spiegel nicht ſo leicht brechen/ und ſolches geſchicht dieſer Geſtalt:
Nimb bey dem Kupfferſchmieden die Abſchnitz-Blaͤchlein/ am Gewicht ſo viel du wilt/ oder zu deinem Vorhaben von noͤhten iſt/ und zu einem Theil derſelben/ nimb den vierdten Theil weiſſen Arſenici, den ſtoß zu Pulffer/ mache dann eine Lauge von gebrantem Weinſtein/ darin laß die Kupffer-Blaͤchlein eine halbe Stunde ſieden/ und wieder gantz erkalten/ ſchuͤtt die Lauge ab/ und ſtreue in einem glaſurten Topff eine Lage von deinem gepulfferten Arſenico, und auff daſſelbe ein Theil Kupffer- Blaͤchlein/ davon die Lauge abgegoſſen und noch naß ſind/ und mach alſo Stratum ſuper Stratum, biß alles im Topff iſt/ dann gieß Leinoͤhl darein ſo viel/ daß es ůber die Materi gehe/ bedeck dann den Topff oder Tiegel mit einer Stůrtzen/ und lutire ſolche beheb darauff; Wenn nun das Lutum wohl trucken iſt/ ſo beſchůtte den Topff mit Sand oder Aſchen biß oben an/ daß nichts davon zu ſehen ſey/ als das oberſte vom Deckel/ mach denn oben darauff ein kleines Feuerlein/ und vermehre ſolches nach und nach/ der Geſtalt/ daß der Sand erhitze/ und das Oehl zum kochen treibe/ ſo hernach allgemach verraucht/ ſo macht es dem Kupffer einen reinen Grund/ damit es ſich mit dem Arſenico deſto beſſer vereinige/ nach ein paar Stunden heb den Topff herauß/ und brich ihn auff/ ſo findeſtu das Kupffer ſchwammicht und von allerhand Farben/ auch friabel oder brůchig/ deſſen nimb ein Theil/ und zwey Theil Meſſing/ laß den Meſſing flieſſen/ und wann er im Fluß iſt/ ſo trag das præparirte Kupffer auch drein/ und laß es mit ſchnellem Feuer zuſammen flieſſen/ und alsdann außgegoſſen/ ſo hat man ein ſehr hart Metall wie ein gehaͤrteter Stahl/ deſſen nimb 3. Theil/ und ein Theil rein Engliſch Zinn/ ſchmeltz ſolche zuſammen/ ſo kan man darauß wohl haltende recht zeigende Spiegel gieſſen.
Will man nun flache Spiegel haben umb drein zuſehen/ ſo muß man darzu eine ſteinerne Form haben/ von zweyen Stůcken gemacht/ welche glat und polirt ſey/ zwiſchen ſolche Stůcke legt man einen eiſernen Drat/ ſo dick als die Platt deß Spiegels werden ſoll/ darůber werden die zwey Stück gebunden/ oder mit einer Schraube zuſammen gezogen/ die Fugen rings umb wohl verkleibt/ biß auff ein Loch da der Zeug eingegoſſen wird/ und wann ſolche verklebung trucken/ gieſſet man in ſolche vorgewaͤrmte Form obgedachte gefloſſene Mixtur.
Wann dann ſolch Platt gegoſſen/ wird auff der einen Seiten mit Gips ein Stein darauff geklebt/ und die andere Seite auff einem glatten Stein rein und hell geſchlieffen/ endlich polirt man ſolchen auff einem Filtz mit zarter Zinnaſchen.
Will man aber ein Speculum concavum gieſſen/ und damit die Sonnenſtrahlen concentriren/ und deren verſpreitete Hitze auff einen Punct zubringen/ dadurch dann; Wann der Spiegel groß iſt/ groſſe Gewalt geſchicht/ wie von obgedachtem Lionniſchem vernommen/ welcher in diametro 30. Zoll und noch etwas drüber weit iſt/ und ůber einen Centner wiegt/ ſo muß die Form darin man den Spiegel gieſt recht nach dem Zirckel geſchnitten ſeyn/ wer ſich aber darein nicht finden kan/ der mag ſehen wie er eine recht Zirckel runde Kugel bekomme/ und ůber dieſelbe ſeine Form mache/ welches dann ſolcher Geſtalt geſchehen kan; daß man eine Platte von Wachs mache/ und mit einem runden Holtz/ gantz gleich und eben walgere/ wie die Becker ihren Kuchenteig zu walgern pflegen/ und damit es ůberall gleich dick falle/ kan das welgern zwiſchen zweyen gleich dick und glatt gehobelten Hoͤltzern geſchehen/ welche ſo dick ſind als der Spiegel werden ſoll/ ſolche Platte muß nach dem Zirckel rund abgeſchnitten/ und dann auff die Kugel gelegt werden/ damit es ſich nach derſelben forme/ laß es alſo auff der Kugel an einem kalten Ort erharten; unterdeß muſt du einen guten Leimen ſchlem̃en/ das abgeſchlemmete in einem Hafners Ofen auff die roͤhte brennen laſſen/ ſolchen dann wieder zu Pulffer ſtoſſen/ und abermal das ſubtileſte mit Waſſer davon ſchlemmen/ nach ab ſeigung deß Waſſers trucknen/ und zum andernmal im Hafners-Ofen in groſſer Hitz brennen laſſen.
Wann das geſchehen/ ſo reib es mit ſublimirten Salmiac und Regenwaſſer auff einem Marmelſtein gantz zart/ und in ſolche Conſiſtentz, daß es koͤnne wie eine Mahler Farbe auß dem Pinſel angeſtrichen werden/ ſolches ſtreich mit einem zarten Pinſel auff die eine Seite deß waͤchſenen Patrons, und laß es im Schatten trucken werden/ ſchlag alsdann einen wolgeſchlagenen Haarleim zweyer Finger dick ůberher/ und laß es ebenmaͤſſig im Schatten trucknen/ alsdann leg es auff die beſchlagene Seite/ und beſtreich auch das inwendige deß Wachſes/ ſo auff der Kugel gelegen/ wie obgedachte Mixtur auß dem Pinſel/ und laß es im Schatten trucknen/ uñ beſchlags hernach gleicher Geſtalt mit dem Haarleimen/ der Geſtalt daß nunmehr das Wachs allenthalben auch auff der Kant/ erſt mit der geriebenen Mixtur, und wann ſolche trucken/ mit dem Haarleimen überzogen werde/ zur Eingieſſung aber kan man alſobald ein Loch eines Zwerch-Fingers weit laſſen/ oder nach Ertrocknung der Form drein ſchneiden/ wann nun die Form trucken/ legt man das biß auffs Wachs gemachte Loch unter ſich/ macht bey der Form ein Kohlfeuer/ damit das Wachs allgemach ſchmeltze/ und unterſich zum Loch herauß lauffe/ ſo man in etwas aufffangen kan/ wann alles Wachs herauß/ und die Form noch warm iſt/ wird ſolche umbgekehrt/ daß das Loch oben komme/ und biß oben an mit warmen Sande beſchüttet/ alsdann die gefloſſene Mixtur durch einen irdenen Drichter zum Loch hinein in die warme Form der Geſtalt gegoſſen/ daß man vor dem eingieſſen auff das wolflieſſende und treibende Metall ein Tüchlein/ ſo durch Wachs gezogen/ werffe/ und unter derſelben Flamm das Metall eingieſſe/ mit Verhůtung/ daß keine Kohl mit drein falle.
Wann nun der Spiegel nach Erkaltung außgenommen/ muß er pallirt werden/ der Geſt alt daß nicht an einem Ort mehr abgenommen werde als am andern/ davon er verderbt wůrde; Geſchicht alſo das füglichſte palliren/ auff die Art wie es die Rohtgieſſer verrichten/ daß man an einem Rade erſt mit einem rauhen Sandſtein das groͤbſte ab/ hernach aber mit einem zarten Stein und Waſſer ihn vollends rein ſchleiffe/ folgends auff einem kleinen hoͤltzern mit Leder beſchlagenen/ und mit gepulffertem Schmergel beſtrichenen Raͤdlein/ denſelben Zwerchgaͤngig ſo lang wieder gehalten/ biß gantz keine Schraͤmlein mehr erſcheinen/ ſondern der Spiegel einen glatten Zwerchſtrich erlanget.
Alsdann wird er demſelben Strich oder Faden nach/ noch auff ein anders mit Leder beſchlagenes Raͤdlein/ darauff rein geſchlemmete Zinnaſche mit Blutſtein geſtrichen iſt/ ſo lang gehalten/ biß er einen gantz hellen Spiegel-Glantz erlangt hat.
Den ſoll man fůr feuchter Lufft und anhauchen verwahren/ und ſo er etwann ſolt anlauffen/ muß er allemahl mit Bock- oder Hirſchleder/ ſo in geſchlemmete zarteſte Zinnaſche gedupfft wird/ dem palirten Zwerchſtrich nach abgeſtrichen und wieder rein gemacht werden.
Wer da will/ kan auch das außwendige Theil oder convexum deß Spiegels ebener Geſtalt palliren/ welches die darin reflectirte Geſtalten verkleinert/ und die Strahlen diſpergirt, das concavum aber congregirt dieſelben/ und wirfft ſie herauß/ ſo daß wann man/ vor einen ſolchen holen Spiegel nur ein Liecht ſtellet/ ſcheinet es von weitem ein gantz feuriger Ofen/ und gibt einen hellen Glantz in die ferne.
Es můſſen aber ſolche Spiegel/ womit man die Sonnen-Strahlen concentriren/ und damit ein und ander nůtzliches verſuchen will/ nicht ſehr tieff ſeyn/ ſo werffen ſie die Strahlen deſto weiter vom Spiegel/ und ſtehen vielleicht damit noch ſonderliche Dinge zu erfahren/ fůrnemlich mit einem ſehr groſſen/ weil das Feuer der Sonnen viel anders würckt als unſer Kochfeur/ welches obgedachter maſſen am Schweffel zu ſpůren/ wie auch im gleichen am Antimonio, dann ſo deſſen Regulus von den Sonnen-Srahlen calcinirt wird/ befindet man ſelbigen hernach am Gewicht ſchwerer als vorhin.
Es koͤnnen auch durch dergleichen Experimenta die jenigen Philoſophen ziemlich confundirt werden/ welche ſtatuiren/ daß die ſolariſche Hitze nit von der Sonnen komme/ ſondern von ihrem Motu, wann aber dem ſo waͤre/ můſte auch an den concentrirten Monds-Strahlen zum wenigſten eine geringe waͤrme zu empfinden ſeyn/ weil ja der Mond einen ziemlichen Motum haͤlt/ da doch in der Experientz das Wiederſpiel befunden wird/ daß nemlich die concentrirte Monds-Strahlen empfindlich kaͤlten/ ſo daß dadurch das Wachsthum der Wartzen und allerhand Ubergewaͤchs kan ertoͤdtet/ und ſelbige radicaliter außgetilgt werden.
Es koͤnte ſonſt noch vom Gebrauch deß Kupffers ein mehrers geſagt werden/ fůrnemlich wie deſſen in Gieſſung deß Geſchuͤtz eine groſſe Quantitaͤt koͤnte erſpart/ und ſelbige in Gewicht viel leichter/ und dannoch weit zeher/ feiner und beſtaͤndiger gegoſſen werden/ ſo daß ſolche umb ein groſſes weniger koſten/ viel leichter fortzubringen/ auch nicht mehr anlauffen/ allein die kůrtze dieſes Tractats will ſolches nicht leiden:
Muß alſo hiemit dieſe Annotationes ůber das dritte Buch beſchlieſſen/ und mich zu dem ůbrigen wenden.
Ende deß dritten Buchs.
Das vierdte Buch.
Das vierdte Buch begreifft in ſich/ das Bley-Ertz auff Bley zu probiren/ und wie die unſchiedigen geringen Bley-Ertz etlicher maſſen im groſſen Werck zuſchmeltzen/ darnach wie man ein Ertz auff Spießglaß/ deßgleichen Ertz auff Wißmuth probiren/ und den Wißmuth herauß bringen/ auch Zienſtein auff Zien/ Queckſilber Ertz auff Queckſilber/ Eiſenſtein und Stahlſtein auff Eiſen und Stahl/ verſuchen ſoll/ ſambt etlichem Bericht vom Zien Seiffenwercken/ und Verſuchung deß Zienſteins im kleinen Oefenlein/ auch von wunderbarlicher Eigenſchafft deß Magneten.
WAs die Bley-Ertz anlangt/ die ſeynd ins gemein unter den metalliſchen Ertzen wol zuerkennen/ dann die ſeynd gemeiniglich graw ſchwer und glaͤntzend/ und ſolcher Farb/ als wie das Bley an ihm ſelber ein Farb hat/ und von wegen ſeines Glantzes/ Glantz-Ertz genennet wird/ und ſolche Glantz-Farbe Bley-Ertz ſeynd am reichſten/ und halten uͤber den halben Theil Bley.
Darnach findet man weiß Bley-Ertz/ gleich einem Sandſtein/ deß gleichen roht Bley-Ertz/ wie ein rohter derber Thon/ die beyde ſeynd auch ſchwer/ aber nit ſo reich am Bley/ als der Glantz.
Item/ gelb Bley-Ertz/ mit graw vermiſcht/ das man einem Bleyſchweiff heiſſet/ ſolche und dergleichen Bley-Ertze werden fuͤr die weichfluͤſſigen und ſchmeidigen Bley-Ertze gehalten/ und je ſchwerer ſie am Gewicht ſeynd/ je mehr ſie auch am Bley geben.
Glantzertz.
Weiß Bley Ertz.
Roht Bley- Ertz.
Gelb Bley- Ertz.
Die Bley-Ertz aber die arm am Bley ſind/ und in einer ander Bergart/ als in Kieß oder blend entweder ſichtig oder unſichtig eingeſprengt ſtehen/ als das Bley-Ertz zu Goßlar/ das dann ſehr ſchwer/ und gleichwol in gemein kein ſichtiger Glantz darinn zu ſehen iſt/ die ſeynd etwas ſtreng und unflůſſig/ laſſen ſich doch eins Theils im puchen und waſchen ſcheiden und rein machen/ eines Theils aber ſitzen im Waſſer feſt/ daß eins bey dem andern ungeſchieden bleibt.
Kieflge Bley Ertz.
Die unſcheidliche Bley-Ertz.
Wie man die ſchmeidigen Bley-Ertz auff Bley probiren ſoll.
MIt dem probiren der Bley-Ertze/ muß gleich ſo wol im probirn der Vnterſcheid gehalten werden/ als wie mit andern Ertzen/ darumb was reine/ derbe und fluͤſſige Bley-Ertze ſeynd/ die probier alſo/ reib erſtlich das Eiſen klein/ und wieg darvon ab zween Centner/ und thue die in einen Tiegel mit zweymal ſo viel deß Fluſſes/ der zu den Kupffer-Ertzen gemacht iſt/ und mit ein wenig Glaßgallen/ auch ein wenig gefeiltem Eiſen vermengt/ nachdem ſo thue oben in Tiegel auch gemein Saltz eines halben zwerchen Fingers hoch/ drucks ein wenig nieder/ und deck den Tiegel mit einem Decklein zu/ und verſtreich die Fugen mit einem duͤnnen Laͤimen/ damit kein Koͤhlichen in Tiegel falle/ dann es iſt ſonderlichen der Bleyprob ſchaͤdlich/ Vrſach/ der Fluß im Tiegel ſeud auff/ und kaͤme das Bley in ein Korn nicht zuſammen/ ſondern in die Schlacken/ Koͤrner weiß.
Wann alſo der Tiegel mit der Prob zugerichtet iſt/ ſo ſetz den in ein Oefenlein/ das zu dem Kupffer-Ertzen probiren gemacht iſt/ thu Feuer und Kohlen darein/ und wann der Tiegel ergluͤhend worden/ ſo blaß mit einem Handbalg ſtarck zu/ daß die Prob ein ſtarcke gehlinge Hitz bekomm/ und nicht lang ſtehen darff/ nachmals heb den Tiegel/ wann die Prob in ſolcher Hitz gefloſſen/ auß dem Feuer/ und laß ihn kalt werden/ dann ſchlag ihn auff/ ſo findeſtu unten im Tiegel ein Korn-Bley/ ſo viel die zween Centner Probir-Gewicht gegeben haben/ das zeuch nach dem Probir-Gewicht auff/ ſo ſieheſtu wie viel Centner deß Glantz/ oder ander geſchmeidig Bley-Ertz einen Centner Bley geben werden/ daß man aber dieſer Prob gefeilt Eiſen zuſetzen muß/ das geſchicht darumb/ daß das Spießglaß/ das in dem rohen Bley-Ertze verborgen iſt das Eiſen lieber angreifft/ dann das Bley/ und ſo es kein Eiſen zu verzehren haͤtte/ ſo wůrde er das weiche Bley angreiffen und verzehren/ derwegen an vielen Orten in groſſem Feuer alt Eiſen/ oder Hammerſchlack/ Eiſenſchlacken/ oder Eiſenſinter/ im Schmeltzen zugeſetzt wird/ dardurch man denn mehr Bley macht/ und außbringt/ als wann man kein Eiſen darzu genommen/ auch dienet es darzu/ wann etliche Bley im Schmeltzen muͤſig und unreine Bley geben/ ſo werden ſie vom Zuſatz deß Eiſens rein/ dann das Spießglaß oder ůbriger Schweffel/ der ſich in das Bley im Schmeltzen geben muß/ der friſt ſich an dem Eiſen tod/ und kombt dardurch weg/ und das Bley lauter wird.
Dem Bleyſch meltzen wird Eiſen zugeſetzt.
Daß aber etliche Probirer fuͤrgeben/ man ſoll das Korn-Bley/ das ſich im probirn unten im Tiegel funden/ auff einen Schirben ſetzen/ und treiben laſſen/ ſo werde das Bley rein/ das iſt unrecht/ dann das Bley iſt ein weich flůchtigs Metall/ das ſich leichtlich im Feuer verzehrt/ derwegen ich fuͤr gnug achte/ wann die Prob das Feuer einmal erlitten hat/ darvon gleichwol das Bley gut und rein kommen ſoll/ es waͤre dann das Korn von der Prob unrein/ und auſſen am ſelbigen Bley noch roher Glantz oder Stein hienge/ ſo wers ein Zeichen/ daß die Prob ihre gebuͤrliche Hitz nicht bekommen haͤtt/ nach welchem ſich dann ein Probirer richten/ und die Prob noch einmal machen muß.
Wie man ein unſchmeidig Bley-Ertz auff Bley probiren ſoll.
AVff die Bley-Ertz aber oder Glantz/ die ein wenig Kieſig/ oder eine andere ſtrenge Art bey ſich haben/ die probir alſo: Puch das Bley-Ertz zu kleinen Stuͤfflein/ als die Hanffkoͤrner/ wieg darvon zween Centner ab/ und ſetze die in einen Probirſchirben in Probirofen/ und roͤſts/ allein daß du erſtlich dem Bley- Ertz nicht zu heiß thuſt/ ſondern kuͤhl/ damit es nicht zuſammen ſindert/ dann es ſindert leichtlich/ und procedir mit dem roͤſten gleich/ wie oben mit der Kupfferprob geſchehen/ letzlich reib das geroͤſte Ertz gar klein/ und vermeng es mit dem Fluß/ mit Saltz bedeckt/ du darffſt dieſer Prob kein gefeilt Eiſen zuſetzen/ dann es hat zweyerley widerwaͤrtige Schweffel/ die greiffen einander an/ damit das Bley ſicher bleibt/ und von ihnen nicht verzehret wird/ ſeud alsdann die Prob in dem Oefenlein vor dem Geblaͤß an/ gleichwie du die vorigen Proben angeſotten/ ſo findeſtu das Bley in der Prob recht.
Wie man arme ſchiedige Bley-Ertz auff Bley probiren/ Auffpuchen und durchs Schmeltzen verſuchen ſoll.
ES pfleget auch vielmals Silberhaltiger Bleyglantz in die Gaͤng/ und ins Geſtein eingeſprengt zu brechen/ wann dieſelbigen ein ſchiedigs Gebirg haben/ welches ſich im Waſſervom Glantz abſcheiden laͤſt/ das iſt/ wañ ſie gepucht werden/ ſo koͤnnen ſie folgends zu reinem Schlich im waſchen und ſchlemmen gezogen werden/ auff dieſelbigen/ weil offtmals in dem Auffpuchen/ auß Vnwiſſenheit/ ſchad geſchicht/ muß ich den Bergleuten zu gut melden/ was fuͤr ein Vnterſcheid im Puchen zu halten iſt/ will aber erſtlich die Verſuchprob im kleinen Werck lehren/ dem thu alſo.
Nimb deß geringen Ertzes ein gemeine Prob/ zerſtoß oder reibs gar klein untereinander/ und mengs wol/ wieg davon ab/ nach dem Probier- Gewicht/ bey zwantzig Centner mehr oder weniger/ und zeuchs in einem Sichertrog zu reinem Schlich/ ſolchen Schlich ſcheide ſauber vom Tauben ab/ und wieg wie viel Centner reinen Schlichs das geſicherte gemeine Ertz gib/ tſo kanſtu leichtlich deine Rechnung machen/ wie viel Centner deß gemeinen Ertzes einen Centner Schlich geben/ dieſen reinen Schlich/ er komm nun vom ſichern/ vom puchen/ oder waſchen/ den roͤſt und probir/ gleich wie man oben den guten reinen Glantz am Bley probirt hat/ ſo findeſt du den Halt deß Bleyes.
Verſuch. Prob.
Das Auffpuchen aber mit den Puchern im groſſen Werck belangend/ da wiſſe/ daß das Bley-Ertz wol ein ſchwer Ertz iſt/ aber es iſt darneben ſubtil und leichtlich zu einem Mehl zu puchen/ dadurch es auff dem Waſſer gleich einem Staub ſchwimmet/ und hinweg gehet/ ſonderlich wann daſſelb/ oder ein Glantz in einem Quartz oder harten Hornſtein ſtehet/ welche Quaͤrtz oder Hornſtein im puchen den Glantz angreiffen/ und zu einem Mehl machen/ daher dann vielmals ſolcher ſubtiler Staub/ den ich fůr den beſten Kern deß Schlichs achte/ als ein blauwer Staub ſich in den Fluten/ an die groſſen Wend oder Stein anlegt/ und alſo niemands zu Nutz kompt.
Der Glantz ſiehet im Waſſer auff.
Ein ſchaͤdliches puchen.
Nun pflegen die Puchſteiger oder die Werckleut/ die die Puchwerck bauen/ die naſſen Puchwerck alſo zuzurichten/ daß die Schuͤſſer oder Puchſtempffel/ die geringen Ertz halten oder Felſen/ von hinden herfůr/ gegen das Blechpuchen/ das verſtehe alſo:
Daß der hinder Stempffel zum erſten faͤllt nach demſelben der mitlere/ und zu letzt der foͤrdere bey dem Blech:
Diß puchen iſt nicht fůrtraͤglich/ dann groſſer Schaden dardurch geſchicht/ auß Vrſach:
Die gepuchten Affter oder Felſen/ ſetzen ſich fůr das Blech/ und verhindern/ daß der koͤrnichte Schlich nicht wol dardurch kommen kan/ ſondern fuͤr dem Blech ſich zu einem Schlamm und ſubtilen Mehl puchen/ und im Waſſer oder Fluten weg gehen muß.
Derwegen viel Waͤſcher/ von den treugen Puchwercken mehr halten/ da man das gepuchte uͤber das Sieb arbeiten/ grobe und kleine Schlich behalten/ und auch Greuple machen kan/ mehr dann unter den naſſen Puchern.
Es hat ſich aber befunden/ wann man die naſſen Puchwerck dermaſſen bauet und zurichtet/ daß die armen Geng oder Felſen von dem Blech zu růck gepucht werden/ das iſt/ daß der Stempffel/ der dem Blech am naͤchſten/ zum erſten faͤllt/ darnach der mitler/ und zu letzt der hindere/ ſo bleibt das Blech lauter/ und verſetzen ſich die Loͤchlein nicht/ ſondern das Waſſer fuͤhrt den ledigen abgepuchten reinen Schlich/ unverhindert hindurch/ mit welchem dann nicht allein mehr Schlich erhalten/ ſondern auch der Schlich grob und koͤrnicht/ und zum beſſern Nutz gemacht wird.
Diß hab ich/ weil ichs im Werck alſo befunden/ zu fernerm Nachdencken/ weil es auch einem jeden Bergmann und Probirer zu wiſſen von noͤhten iſt/ nicht koͤnnen unangezeigt laſſen.
Unterſcheid deß Puchen.
Wie man die gemeinen Bley-Ertz in einem kleinen Oefenlein auff Bley verſuchen ſoll.
GLeich wie die Kupffer Ertz im dritten Buch gemeldt/ in einem kleinen Ofenlein zu verſuchen ſeyn/ alſo kans mit den Bley-Ertzen auch geſchehen/ ſonderlich wann dieſelben gar rein/ derb und gut ſeynd/ daß man ſie alſo rohe klein pucht/ als die halbe Haſelnuͤß/ und dann auff das Oefenlein auffſetzt/ aber beſſer wer es/ wann von ſolchem klein gepuchten Ertz/ ein Pfund drey oder vier abgewaͤgen/ und erſtlich auff einem Schirben lind geroͤſtet/ dann wieder gepucht/ und geroͤſtet wird/ daß die groͤbſte Wildigkeit davon kaͤme/ ſo wird ſich das Bley allein/ ohne andern Zuſatz/ leichtlich von den Schlacken ſcheiden.
Wie man die geringen unſchiedigen Bley-Ertz im kleinen Oefenlein verſuchen und probiren ſoll.
WAs darnach die gemeinen geringen Bley-Ertze anlanget/ die ſich im Waſſer nicht ſcheiden laſſen/ die ſoll man in gleicher Geſtalt puchen/ wie von den ſchiedigen geredt iſt/ allein daß ſie gegen dem guten reinen Bley-Ertz/ etwas můſſen geroͤſt werden/ ſo dieſelben alſo bereit ſeyn/ ſo ſchmeltz ſie auch durch das Oefenlein/ iſt aber das Bley nicht alles zuſammen kommen/ ſo puch die Schlacken wider gar klein/ ſichers und nimb das reine Bley darvon/ wie man dergleichen/ wann das Bley-Ertz kieſſig geweſen (ſo man fleiſſig mit umbgehet) auch den Stein davon ſcheiden kan/ das Bley das rein abgeſchieden iſt/ kanſtu waͤgen/ und deine Rechnung darauff machen/ wie viel Centner Ertz einen Centner Bley geben.
So aber das Bley-Ertz ſehr kůpfferig waͤr/ und es wird geroͤſt/ dardurch dann in den Prob-Schmeltzen das Kupffer unter das Bley kaͤme/ ſo muſtu ſolches auff einem gar flachen Haͤrdlein ſcheiden/ und das Bley/ wie oben im Kupffer probiren Bericht geſchehen/ mit lindem Feuer davon ablauffen laſſen/ ſo wird das Bley lauter/ und bleibt das Kupffer ſitzen/ das mach rein/ wie ich zuvor gelehrt hab/ es muß auch das Oefenlein zum probirn dieſer Bley-Ertz/ gleichwie zu den Kupffer-Ertzen und Kieſen/ mit dem Geſtub zugerichtet ſeyn/ da. mit man die Schlacken und Bley rein herauß kan bringen/ wie ſolches die Handarbeit einem jeden ſelbſt wol wird zu erkennen geben.
In kleinen Oefenlein.
In den Probir-Tiegeln aber geſchicht dieſe Prob alſo: Nimb das geringe Bley-Ertz/ reibs klein/ wieg darzu zween Centner deines Probirgewichts ab/ ſetz es auff einen Probir-Schirben in Ofen/ laß roͤſten/ biß es keinen Schweffelgeſtanck mehr von ſich gibt/ dann reibs klein/ thus in ein Tiegelein/ vermengs mit 4. Centner deß Fluſſes/ der zu dem ſchmeidigen Bley-Ertz gebraucht/ thu auch gefloſſne Glaßgallen darein/ und bedecks mit Saltz/ verſtreichs mit Laͤimen/ und ſeud es in dem Oefenlein fuͤr dem Geblaͤß an/ allein dieſer Prob muſtu etwas ein wenig ſtaͤrcker zublaſẽ/ als einer reinen Glantzprob/ ſo findeſtu den Halt auch recht.
In Tiegelein.
Es iſt auch darneben zu wiſſen/ daß ein jedes Bley-Ertz ungeroͤſtet kan probirt werden/ und geſchicht alſo: Reib das Bley-Ertz klein/ wieg darvon zween Centner ab/ brauch den Fluß darzu/ gleichwie jetzt berichtet/ allein daß du neben der Glaßgallen auch rohen Weinſtein darunter nimbſt/ mengs untereinander/ bedecks mit Saltz/ und den Tiegel mit einem Deckelein/ verſtreich die Fugen mit Laͤimen/ und ſetz es in der bemeldten Oefenlein eines/ blaß ihm ſtarck zu/ gleich einer Kupffer-Prob/ wie oben berichtet/ ſo wirſtu den Halt am Bley auch finden.
Ungeroͤſiet.
Nota.
Wie man Bley-Ertz probiren ſoll.
ERſtlich die Glantz-Ertz ſeynd hart fluͤſſig/ die ſoll man erſtlich wohl roͤſten/ darnach einen Centner ſchwer einwaͤgen mit 2. Centner ſchwer Fluß/ und im Probir-Ofen wohl flieſſen laſſen.
Item das Wießmuht Ertz iſt auch alſo zu verſuchen/ deßgleichen die Bley-Schlacken darauß noch Bley zu machen.
Das Bley-Ertz iſt mancherley/ ſo es mild und rein iſt/ ſoll es klein gerieben und ein Centner eingewogen werden/ darzu genommen deß geſatzten Fluſſes wie oben 2. Centner und ein wenig gefeilt Eiſen/ ſolches wol untereinander gemengt/ und in einen geraumen Schmeltztiegel gethan/ auch Saltz darauff eines Strohhalms dick/ darnach vor dem Geblaͤſe erſtlich wohl ergluͤhen laſſen/ darnach ſtarck zugeblaſen/ wann es aber in einem Wind-Ofen ſtehet/ darff man ihm nicht zublaſen/ ſondern mit gantzer Hitze laſſen gehen/ biß ſo lang es ſich wohl miteinander durch arbeitet hat/ ſo giebt ſich das Bley zu Grund/ alsdann ſoll der Tiegel herauß genommen werden/ wann er kalt worden/ entzwey geſchlagen/ ſo findet man das Bley in einem Koͤnig das ſoll nach Ordnung auffgezogen werden.
Item/ ſo das Bley-Ertz wild und unartig iſt/ ſoll es nicht klein gerieben/ ſondern wie die Hauff- Koͤrner groß gepucht/ 1. Centner abgewaͤgen/ und auff einer anſiedt Scherben in linder Hitz wol geroͤſtet/ darnach klein gerieben/ nnd mit gemeldtem Fluß wie zuvor nach Nohtdurfft augeſetzet/ und probirt werden.
Item/ ſo das Bley-Ertz nicht derb/ ſondern eingeſprengt/ und mit Geſtein verwachſen waͤre/ ſoll darauff Achtung gegeben werden/ ob ſolches Geſtein im Waſſer fluͤchtig uͤnd ſich von dem Ertz ſcheiden laͤſſet.
Wo dem alſo/ ſoll man das Ertz klein reiben und deſſen ein Anzahl abwaͤgen nach dem Centner Gewicht und auffſchreiben/ darnach zu einem reinen Schlich gezogen/ das wieder laſſen trucknen/ darnach abgewogen/ auff daß man ſeine Rechnung kan darauff machen/ wie viel ein Centner Ertz/ ein Centner Schlich gebe/ dann ſoll 1. Centner Schlich abgewogen und mit vorgemeldtem Fluſſe wie braͤuchlich vermengt/ und nach Gelegenheit eingeſetzt und probirt werden/ darnach den Bley-Koͤnig auffgezogen/ was er haͤlt auffgeſchrieben/ darnach von ſolchen Bley 1. Centner abgewogen und auff einer abgeaͤdeten Cappelln laſſen abgehen/ und das Korn/ ſonderlich die Bley-Koͤrner nach der Ordnung auffgezogen/ ſo findet man wie viel Centner Ertz 1. Centner Schlich/ und wie viel Centner Schlich Bley gebraucht.
Item wie viel ein Centner Bley Silber haͤlt.
Eine Bley Prob auff einem Tiſch oder in der Stuben zu machen.
SO du ein ſolche Prob machen wilt/ ſo muß das Bley-Ertz zu dieſer Prob gar rein und gut ſeyn/ das nimb und roͤſt es gar lind/ und dann mach ein Fluß von zwey Theil gutem Salpeter/ und ein Theil klein geriebne Kohlen/ untereinander gemengt/ dieſes Fluß thue zwey Theil/ und deß geroͤſten Bley-Ertzes ein Theil/ in einen Tiegel wol vermichſt/ wirff ein klein glůhends Koͤhlein darein/ ſo faͤngt es an zu brennen/ und fleuſt das Bley zuſammen/ das im Ertz iſt/ ſolches ob es wol eine ungewiſſe Prob iſt/ darauff ſich nicht zu verlaſſen/ ſo dienet ſie doch darzu/ daß einer die Eigenſchafft und Natur der mineralien erkennen lernet.
Wie man Bley-Ertz zu gut machen ſoll/ die ſich im Waſſer nicht ſcheiden laſſen.
WIewol ich nicht der Meinung geweſt/ aller Ding vom Schmeltzen zu ſchreiben/ und alſo die Schmeltzhaͤndel unter das probirn zu mengen/ ſo hab ich doch nicht unterlaſſen koͤnnen/ vom ſchmeltzen der geringen Bley-Ertze/ weil ſonderlich daran gelegen/ und nicht eine gemeine Arbeit/ ſondern vielen unbekant iſt/ etwas allhie zu melden.
Die Bley-Ertz die arm ſeynd/ und ſich im Waſſer nicht ſcheiden laſſen/ ſie ſeynd kieſſig/ blendig/ oder ſtehen in einer andern unſchiedigen Bergart/ die ſeynd gleichwol auch (wann man derſelben ein groſſe Menge hat) zu gut zu machen/ aber nicht durchs gemeine Schmeltzwerck/ ůbern Stich und krummen Ofen/ da die unartigen und ſchwefflichen Schlacken vom Ertz/ das Bley gar leichtlich verzehren/ daß ſchier kein Bley oder doch weit ſo viel nicht/ als in der kleinen Prob gefunden/ gemacht kan werden/ ſondern nur allein auffs braͤuchliche Schmeltzen/ zu Goßlar/ wie ers jetzt im Schwang gehet/ mit welchem die geringhaltigen Bley-Ertze deß Orts/ in groſſer Menge/ und ſonſt auff keine andere Weiß (wie es dann von mir und andern vielfaͤltig verſucht iſt worden) verſchmeltzt worden.
Kieſſige Bley-Ertz.
Die ſchwieffligen ſchlacken verzehren das Bley.
Damit man aber derſelbigen Arbeit einen grůndlichen Bericht haben moͤge/ und wie ſolchen fluͤchtigen Ertzen im Schmeltzen zu helffen/ ſo will ich allhie ihren gantzen Goßlariſchen Brauch/ den ſie im Schmeltzen mit Oefen zurichten/ und andern pflegen zuhalten/ kůrtzlich beſchreiben/ und aber erſtlich anzeigen/ was die Bley-Ertze allda zu Goßlar fuͤr ein Art haben/ und was ſie halten/ damit man ſich in das folgende deſto baß richten kan.
Die Bley-Ertze zu Goßlar/ ſeynd in gemein graw ſchwartz Ertz/ auch ein weiß grauwer Kieß/ mit eingeſprengtem Kupfferkieß/ und ſeynd durchauß ſehr blendig/ welche blend doch in dem Ertz nicht geſehen wird/ aber in den Schmeltzen und Schlacken/ findet ſie ſich ſichtiglich/ ſolch Goßlariſch Ertz haͤlt ein Centner deß beſten (wo nicht ſichtiger Glantz darinn ſtehet) uͤber 16. Pfund Bley nicht/ deß gemeinen aber/ unter dem Kieß vermiſcht/ der nicht davon zu ſcheiden iſt/ und am meiſten bricht/ gemeiniglich biß in 7. Pfund Bley/ und deß geringſten noch weniger/ auch hat das Ertz Quertz/ die auch darinnen eingefloſſen ſtehen/ diß Ertz wird in gar groſſen Roͤſten geroͤſtet/ und jedem 3. Feuer gegeben/ ſo aber dieſelben geroͤſt werden/ pflegt ein Centner Ertz ins gemein nicht viel uͤber 5. Pfund Bley/ und ein Quintlein Silber zu halten/ ungeachtet daß es vor dem Roͤſten mehr haͤlt/ das achte ich/ komme daher/ daß in dem Roͤſten ſolche Ertze gering und gut untereinander kommen/ derhalben auch der Halt gleicher wird/ dieſe 5. Pfund Bley und ein Quintlein Silber/ werden deß mehrern Theils im Schmeltzen herauß geſchmeltzt.
Goßlariſch Bley-Ertz.
Zum andern werden deß Orts nicht mehr als zween Schmeltzoͤfen an eine Welle gebaut/ es halten aber die Schmeltzer dafuͤr/ wo mans deß Waſſerfals halben haben koͤndte/ daß ein jeder Schmeltzofen ſein eigen Radt und Wellen haͤtte/ waͤre es beſſer auß Vrſach/ daß ein jeder ſein Geblaͤß nach dem ſtaͤrckeſten richten koͤndt/ weil ſie mit groſſer Gewalt/ und mit Hauffen/ wie folgen wird/ das Ertz durch den Ofen treiben muͤſſen/ es wird aber durch den Schmeltz-Ofen/ der dem Radt am naͤheſten/ allezeit mehr Ertz geſetzt/ als durch die andern/ und wo alſo mehr geſetzt wird/ da wird auch mehr Bley gemacht/ und mit mehrerm Vortheil der Kohlen halben.
Zween Schmeltz- Oefen an einer Well.
Schmeltzoͤfen.
Solche ihre Schmeltzoͤfen machen ſie inwendig dritthalben Maurziegel tieff/ und zween Finger weit/ und daruͤber die Fuͤrgewend dritthalb Ehlen hoch von Schiefferſteinen/ die nicht dicke ſeyn/ daß man den Ofen allezeit/ wann man will/ außſchlagen kan/ von wegen deß Galmeyes der darinnen waͤchſt/ wie du hernach hoͤren wirſt/ dann die Schifferſtein deß Orths gar wol im Feuer halten:
Vnd legen die Abzucht darunter zweyer Ehlen tieff/ Creutzweiß/ damit ſie gegen den Baͤlgen außgehe/ wiewol etliche abzuͤchten daſelbſt/ in die Radſtuben ihren Außgang haben/ aber darvon halte ich nichts/ dann ſo dieſelben von den Radſtuben feucht werden/ oder dieſelbige Feuchtigkeit an ſich ziehen/ thuts im Schmeltzen ſchaden/ darumb nicht wenig daran gelegen/ das die Schmeltzoͤfen in rechter weite und Hoͤhe ſeyn/ auch die abzuͤchten an ihr recht Orth/ daß kein Waſſer darein kommen kan/ auch nicht zu tieff oder zu feucht/ gelegt werden/ dann ſo Waſſer in die abzuͤchten gehet/ wie geſagt/ ſo will ſich der Zeug im Herth nicht recht ſcheiden und arbeiten/ ſchlaͤgt und huͤpfft darinnen/ deßgleichen daß die Formen recht ligen/ nach eines jeden Ertzes Art und Gelegenheit/ nicht zu ſcharff auch nicht zu flach/ welche dann bey ihnen dermaſſen gericht/ daß die Blaßbaͤlg recht mitten in dem Zeug im Ofen/ das iſt gleich bey der Fuͤrwand niederblaſen/ es haben aber die Schmeltzoͤfen zu Goßlar gar groſſe Schmeltzbaͤlge/ alſo daß zu einem paar Baͤlgen ſechs Ochſen Haͤute kommen/ dann weil ſie das Ertz wie vorgeſagt/ in groſſer Menge herdurch treiben muͤſſen/ gehoͤrt auch ſtarck Geblaͤß darzu.
Geblaͤß.
Tiegel im Ofen.
Den Tiegel im Schmeltzofen belangent/ der wird ſonderlich zugerichtet/ alſo: Sie nehmen auff die Abzuͤcht ein groſſen Stein/ den nennen ſie den Tiegelſtein/ auff denſelben Tiegelſtein ſchlagen ſie einen laͤimern Hert/ mit kleinen Schlacken vermengt/ und darauff wider einen laͤimern Hert/ und ſo der drucken worden/ ſo ſchlemmen ſie den zugerichten Tiegel/ (welcher halb im Ofen und halb herauſſen ſchuͤſſig iſt/ alſo daß ſein mittel recht unter der Vorwand ſtehet) mit gebrantem Ertz eines Daumens dick/ auß/ und ſo der auch drucken worden/ und wol abgewaͤrmet iſt/ daß er gar ergluͤhet/ ſo wird er im Tiegel ſo feſt als ein Stahl/ und iſt ihr Schmeltzofen biß auff das zumachen bereitet/ es ſoll aber ſolcher Tiegel biß an die Schmeltzform 5. Viertel einer Ehlen tieff ſein/ und auſſerhalben dem Ofen ſich neigen/ damit das Bley vor dem Ofen im Tiegel/ und nicht in Ofen zuſtehen komme.
Das zumachen.
Wann nun diß alles alſo zugericht/ und ſie waͤllen zum ſchmeltzen zu machen/ ſo ſchůtten ſie ein Fůllfaß mit Buͤchen Kohln/ in den warmen Tiegel/ und oben auff dieſelbigen Kohln/ noch drey Fůllfaß mit leichter Kohlnleſch/ die ſie alſo zurichten/ ſie machen an die Waͤll ans Ort hinauß einen Schlegel/ wann die Waͤll einmal herumb gehet/ ſo faͤlt der Schlegel zweymal auff kleine harte oder buͤchen Kohlen nider/ die deß Schmeltzers Knecht oder Fuͤrlauffer/ wann er etwann der Weil hat/ mit der Schauffel unterſchůtt/ wiewol ſolches eine lange Ruͤſiung iſt/ ſo machen ſie doch ſo viel Geſtuͤb darmit/ als ſie zu zweyen Oefen beduͤrffen/ dann ſie woͤllen die Waͤll nicht gern ſehr beſchweren/ ſie ſtoſſen aber gar kein Laͤimen darunter/ wie man in andern Schmeltzen mit dem Geſtuͤb zuthun pflegt/ ſolche ihre Leſch oder Geſtuͤb feuchten ſie erſtlich an/ und demmen oder ſchlagen ſie im Tiegel im Ofen/ mit etwas ſchweres/ gemeiniglich mit der eiſern Kellen nieder/ daß es dicht auffeinander kombt/ deßgleichen vor dem Ofen auch/ da ſie es ein wenig hoͤher machen/ damit die Schlacken nicht koͤnnen herauß flieſſen/ und laſſen unten am Ofen ein Loch/ unter der Vorwand/ ſo man ein Auge nennet/ offen/ daß einer faſt mit einer Hand in Ofen greiffen kan.
Nach Zurichtung oder Zumachung deß Ofens/ ſchůtten ſie oben hinein glůhende Kohlen/ und andere Kohlen darauff/ und ſetzen dann alsbald ihrer Schlacken einen Trog voll/ oder zween hinnach/ dann wider Kohlen/ und deß gebrannten Ertzes darauff/ und alſo fort und fort/ Kohlen und Ertz/ ſo lang der Ofen geheufft voll wird/ ſie legen auch forn Braͤnd und Kohlen fuͤr/ jedoch nicht viel/ ſondern daß nur das Geſtuͤb bey der Vorwand/ da die Schlacken herauß flieſſen/ warm bleibet/ ſo nun der Ofen voll geſetzt iſt/ halten ſie ein Weil ſtill/ biß das Feuer im Ofen auffgehet/ darnach hengen ſie an/ und fahen an zu ſchmeltzen/ vernaſſen den Ofen nicht mit weichen Schlacken/ wie in andern ſchmeltzen gebraͤuchlich/ haben auch nicht eiſerne Formen ſondern kuͤpfferne/ die ziemlich weit in Ofen hinein ligen/ dann die heißgredigen friſchen Schlacken freſſen die eiſernen Formen/ in zwo Schichten gar weg/ daß ſie den kuͤpfferigen nicht leichtlich thun/ jedoch verzehrt es dieſelben in die laͤnge auch/ und alſo/ daß ſie in einem Viertel Jahr wider verneuert muͤſſen werden/ ihre Schicht zu ſchmeltzen iſt 23. Stunden/ darinn ſetzt man mit einem Ofen bey 66. Centner/ oder biß in 70. Centner geroͤſtes Ertz/ und fleuſt das Ertz wie ein Waſſer/ und Arbeit ſich ſehr friſch/ wird auch ſonſt nichts darzu genommen/ dann allein das gebrannte Ertz/ wann der Schmeltzer mit einer Forckel die obere Schlack abhebt/ die ſehr ſchwer und dick iſt/ ſo ſtehen darunter die Schlacken gar lauter/ dann nimmet er ein groſſe eiſerne Kellen/ und geuſt dieſelben Schlacken auß/ die ſich dann wie ein Bley außgieſſen laſſen/ ſo friſch ſeind ſie/ wie dann die Schlacken ſo friſch und hart/ daß ſie wie ein geſchmeltzter Schlackenſtein anzuſehen ſeynd/ das Bley aber kreucht im ſchmeltzen durch das leichte Geſtuͤb unten in Ofen/ und verbirgt ſich alſo die 23. Stunden darunter/ derhalben dann die wildẽ ſchwefflichten rohen Schlacken ſolches nit erreichen/ noch durch die langwirige Hitz freſſen und verzehren koͤnnen.
Das Anlaſſen.
Kuͤpfferne Schmeltzformen.
Wie die Schichten geſetzt werden.
Das Bley verbirgt ſich.
Das außſtoſſen.
Wann der Schmeltzer Schicht macht/ ſo ſtoͤſt er die Fuͤrwand unten auff/ und reiſt mit einem Renneiſen das leichte Geſtůb mit ſambt den Schlacken/ die ſich darein geſetzt haben/ herauß/ und weil der Schmeltzer das Geſtuͤb auß dem Ofen reiſt/ ſo geuſt ein Knecht mit Waſſer ſitſam zu/ damit der Schmeltzer vor der Hitz bleiben kan/ und wann alles Geſtuͤb auß dem Schmeltzofen geriſſen iſt/ ſo greifft der Schmeltzer mit der Forckel unten in Ofen ins Bley/ und růhrts umb/ damit das Bley alles zuſammen kombt/ alsdann geuſt er das Bley in Hert/ der neben dem Ofen ſtehet/ und ſtets warm gehalten ſoll werden/ darauß reiſt er das Bley ſcheiben weiß/ gleich auff die alte Freybergiſche Art/ und bringtauß den 66. oder 70 Centner geſchmeltztes Ertz/ in ſolcher Schicht auß/ wannwol geſchmeltz wird/ bey 3. Centner Bley/ deß haͤlt ein Centner 4.
Loht Silber/ das uͤbrige Bley und Silber bleibt zu ruͤck/ und in Schlacken/ und wiewol es eben viel iſt/ daß alſo zu ruͤck bleibt/ ſo doch zu verwundern/ daß dennoch ſo viel auß einem armhaltigen unartigen Ertz kan geſchmeltzt werden.
Das außbringen.
So man aber auff ſolche Goßlariſche Art/ ſonſt auch andere arme Bleyertz ſchmeltzen wolt/ ſo gebe man nur gut acht darauff/ daß ſich das Ertz friſch arbeite: Wo daſſelbige nicht geſchicht/ ſo muß man ihm helffen/ dann das leichte Geſtuͤb kan die weichen oder gar ſaigerigen Schlacken nicht erdulden:
Deßgleichen wann das geringe Bleyertz zimlich Silber/ und wenig Bley haͤlt/ daß man in allen ſchichten/ nach Geſtalt derſelbigẽ Ertz/ hart Bley zuſetzt/ damit das Silber ins Bley ein Zuflucht habẽ kan.
Andere Ertz auff dieſe Weiſe zu ſchmeltzen.
Ferner kan ich auch unvermeld nit laſſen/ daß ſich im Schmeltzofen der Goßlariſchẽ Bley-Ertz/ an allen vier Waͤnden der Oefen/ eine grauwe mit gelb vermengte Materia/ eine jede ſchicht eines Strohhalms dick anlegt/ die ſie Galmey nennen/ welche man zu dem Meſſing machen brauchet und zuſetzt/ wie du zu End deß dritten Buchs gehoͤret haſt:
Dieſelb Materi muͤſſen die Schmeltzer nach 8. oder 9. gethanen Schichten/ auß dem Schmeltzofen ſtoſſen/ ſonſt werden die Oefen zu eng/ daß darnach letzlich mit Raht und Nutz darinn nicht mehr geſchmeltzt koͤnt werden.
Galmey.
So viel habe ich vom Bley-Ertz und Bley melden woͤllen/ damit ein jeder Bergmann und Schmeltzer/ der damit umbgehen will/ wiſſe wie er eim jeden helffen ſoll/ dann weil es ein zart weiches Metall iſt/ kan ihm im ſchmeltzen gar leichtlich ſchaden zugefůgt werden/ und iſt am Tag/ wo diß ſchmeltzen zu Goßlar auff die armen geringen Ertz/ nit erfunden waͤr worden/ durch welches ſie dann/ und durch kein ander Mittel Bley machen/ es waͤre ſolche Stadt ſampt dem Bergwerck nicht auffkommen/ noch ſo lang erhalten/ die nunmehr biß in ſiebenhundert Jahr hero geſtanden/ und naͤchſt Goͤttlicher Huͤlff noch forthin beſtaͤndig ſeyn wird.
Die Stadt Goßlar.
Was vom Modt- oder Torffſchmeltzen zu halten ſey.
DIeweil vor Jahren durch etliche Bergleute und Schmeltzer fuͤrgeben worden/ als ſolte man allerley Ertz mit dem Modt oder Torff (wie es die Sachſen nennen) ſchmeltzen koͤnnen/ hab ich nicht umbgehen koͤnnen/ in dieſem Stůck/ dem Leſer meine Gedancken/ was ich davon halte/ zu verſtehen/ zu geben/ nachdem aber die Ertz nicht einerley/ ſondern eines Theils ſtreng und heißgretig/ eines Theils mild/ weich und fluͤſſig ſeyn/ uñ man will deß Modts Eigenſchafft anſehen/ nemlich daß derſelb viel ſchwerer Aſchen gibt/ welche ſich in dem Schmeltzofen zu einer Saigerſchlacken gibt/ oder ſchier wie ein Glaß wird/ ſo beduͤnckt mich/ daß er zu den weichen Ertzen/ die ſich ſaiger arbeiten/ keines Wegs dienſtlich/ noch zu gebrauchen ſey/ dann durch ſolche ſeine viel ſchwere Aſchen/ bemelde weichfluͤſſige Ertz ſehr verhindert/ und der Ofen dadurch verſetzt wird/ und ob man gleich den halben Theil Kohlen darunter nehme/ wuͤrde es doch der Arbeit nichts fuͤrtraͤglichs ſeyn.
Was aber ſtrenge heißgretige Ertz/ ſonderlich geroͤſte Bleyertz waͤren/ die moͤchte man mit Hůlff anderer Kohlen/ damit wol ſchmeltzen/ und wuͤrde auch darzu dienen/ daß ſich dieſelben deſto baß ſcheidig und weich arbeiten/ damit man anderer Zuſchlaͤg nicht ſo viel doͤrffte/ dieweil der Modt/ wie gehoͤrt/ von ſeiner Aſchen ſaigere Schlacken gibt/ da man aber ſolche ſtrenge Ertz/ mit dem Modt allein/ und ohne andere Kohlen ſchmeltzen wolt/ haͤtte ich Sorg es wuͤrde ſich der Ofen/ zu mal wann lange groſſe Schichten geſetzt wuͤrden/ offtmals verſetzen/ und dadurch die Arbeit nicht wenig gehindert werden/ derwegen wo es die hohe Nohtdurfft nicht erfordert/ und daß man ſonſt Kohlen bekommen koͤnte/ acht ich fuͤrs beſte/ man verrichte das Schmeltzen mit andern Kohlen/ und nicht mit dem Modt.
Deß Modts Eigenſchafft.
Wie man das Ertz auff Wißmet probiren ſoll.
Wißmet die fluͤſſigſte Metall.
DAs Wißmet-Ertz iſt ein weiß ſchwer Ertz/ und gibt unter den andern Ertzen das fluͤſſigſte Metall/ welches kein ſondere groſſe Muͤhe bedarff herauß zu ſchmeltzẽ/ es ſeynd der ſchmeltzen aber zweyerley/ am Wind/ und fůr dem Geblaͤß/ wie folgen wird.
Wiltu ſolch Ertz probiren/ wie viel es Wißmet haͤlt/ ſo reib es klein/ und wiege darvon ab/ einen Centner/ und zween Centner deß Fluſſes/ darvon offt geſagt/ von Weinſtein und Salpeter gemacht/ vermengs wol/ und thus in ein Tiegel mit Saltz bedeckt/ und oben ein Deckelein darauff/ verſtreichs mit důnnem Laͤimen/ und ſeude es vor dem Geblaͤß in einem Oefenlein ſchnell an/ gleich einer fluͤſſigen Bley-Prob/ ſo findet ſich der Wißmet untẽ im Tiegel/ gleich einem Bley- Koͤnig/ den zeuch auff nach deinem Probier gewicht/ ſo findeſtu wie viel ein Centner Ertz Wißmet gibt/ wiewol man bißhero den Weg nicht finden koͤnnen/ daß man auß dem Ertz ſo viel geſchmeltzt haͤtte/ als man im probiren funden hat.
Vnd iſt der Vnterſcheid eben groß/ dann man in der kleinen Prob faſt umb den halben Theil mehr pflegt zufinden/ als hernach Wißmet darauß geſchmeltzt wird.
Ich achte aber/ weil man auß den Zienſchlacken/ wie bey denſelben Metall meldung geſchehen/ im ſtarcken Feuer das hinderſtellige Zien herauß ſchmeltzen kan/ es ſolte mit den Wißmet Graupen auch muͤglich ſeyn/ und geſchehen koͤnnen.
Die Wißmet ſchmeltzen zweyerley.
Unterſcheid deß Halts und außbringens.
Am Wind zu ſchmeltzen.
Den Wißmet aber ſonſt auß dem Ertz zu ſchmeltzen/ da ſeynd zweyerley Weg/ der eine geſchicht am Wind/ der ander vor dem Geblaͤß/ was weich fluͤſſig Wißmetertz iſt/ wird gemeiniglich am Wind geſchmeltzt/ wie es dann auch alſo am Wind kan probiret werden/ und geſchicht daſſelbige ſchmeltzen alſo/ nimb deß Ertz ſo viel du wilt/ zerpuchs in Stufflein/ als die kleinen welſchen Nuͤß/ und thue die in eiſerne Pfaͤnnlein/ darein man in den Huͤtten das Werck pflegt zu gieſſen/ nacheinander geſetzt/ daß ſie darinnen zerbreitet ligen/ und ſetze die Pfaͤnnlein ins Feld/ an den Wind/ da er wol kan hinzu kommen/ und mach ein Feuer von duͤrrem Holtz/ alſo das der Wind den Flammen in die Pfaͤnnlein auff das Ertz treibt/ ſo fleuſt der Wißmet gar leicht auß dem Ertz in die Pfaͤnnlein/ und wanns faſt außgefloſſen hat/ ſo ruͤhr mit einem Eiſen in dem Pfaͤnnlein das Ertz um/ damit was der Flammen nicht zum erſten begriffen hat/ daß ers noch begreifft/ und ſich herauß ſchmeltze.
Die eiſerne Pfaͤnnlein/ A.
Das Holtzfeuer/ B.
Der geſchmeltzte Wißmet/ der im Pfaͤnnlein gemacht wird.
Diß iſt auff den Wißmet die rechte Prob/ auch das rechte Schmeltzen/ dann hernach ſolcher Geſtalt nicht mehr kan darauß geſchmeltzt werden/ hebe alsdann die Pfaͤnnlein vom Feuer/ thue das Ertz darauß/ und mach mit einem Holtz den Wißmet rein/ den laſſe kalt werden/ thue ander Wißmet-Ertz in die Pfaͤnnlein/ und ſchmeltz fort und fort/ dieſer Wißmet der alſo am Wind geſchmeltzet wird/ der iſt der beſte und reineſt/ und kan deſſelben ſolcher Geſtalt auff ein Schmeltzen/ etliche Centner gemacht werden/ wie du dann ſolches Schmeltzen in vorhergehender Figur augenſcheinlich abgeriſſen finden wirſt.
In einen Ofen zu ſchmeltzen.
Das ander Verſuchen oder Schmeltzen/ geſchicht folgender Geſtalt/ puch das Ertz/ ſo es rein iſt/ klein/ iſt es aber nicht gar rein/ ſo waſch es vor zu Schlich/ und richt ein Oeflein zu/ das unten einer guten Spannen weit/ vier Spannen hoch/ und oben zwo Spannen ins gevier ſey/ leg hinden einen ſchwachen Balg fuͤr/ gleich einem kleinen Schmidtbalg/ darinnen ſchmeltz das Wißmet-Ertz oder Schlich/ mit Holtz und weichen Kohlen/ und wanns noch nicht gar Schlacken worden/ ſo zeuch es auß dem Oefenlein/ in einen huͤltzern Trog/ der ſonderlich darzu gemacht ſeyn ſoll/ darinnen arbeite das gluͤhend Ertz/ hin und her/ ſo fleuſt der Wißmet zuſammen/ den ſcheide von den Wißmetgraupen/ und mach ihn rein.
Was von Graupen zu letzt bleiben (beyde vom ſchmeltzen am Wind und dieſem Schmeltzen) darvon pflegt man Zepherfarb in groſſer Menge machen/ die iſt blaw/ und wird zu dem Glaß daſſelb blaw zu faͤrben gebraucht/ und hin und wider auff die Glaßhůtten verkaufft und verfuͤhrt.
Zepherfarb.
Vom Zien.
Zienſtein oder Zwitter.
DEr Zwitter oder der Zienſtein/ darvon das Zien gemacht wird/ iſt ein ſehr ſchwer Ertz/ und doch daß Metall das darvon ſchmeltzet/ wird unter den andern Metalln das leichteſte/ und iſt der Zwitter gut zu erkennen/ dann er iſt braunfarb/ welche Farb ſich ein wenig auff ein kleine Gilb zeucht/ doch die reichen Ziengraupen ſeind ſchwartz/ auch ſchoͤn von Gewaͤchs/ und ſo glat als waͤren ſie poliert/ und ſehr reich am Zien/ wiewol offtmals die Zwitter auch anderer Geſtalt/ gleich einem Eiſenſtein/ deßgleichen einem ſpitzigen Wolffram gefunden werden/ welchen die alten Bergleut nicht gekannt haben/ und derhalb mit der Arbeit auff gelaſſen/ der nachmals beym Eiſenſtein am Anbruch gefunden/ und auffbereit worden/ auß der Vrſach wol von noͤhten/ daß man die Zwitter mit Fleiß probire/ obs Zienſtein oder nicht/ viel oder wenig mag geben/ damit ſich die Bergleut deſto baß darnach zurichten wiſſen.
Es muß aber der Zienſtein ſo wol in der kleinen Prob/ als im groſſen Werck vor dem Schmeltzen nicht allein gebrannt/ ſondern auch auffs reinſte gemacht werden/ dann wo er nicht gar rein iſt/ oder nach Nohtdurfft gebrannt/ ſo gibt er im Schmeltzen nicht ſo viel Zien/ als wann er vor rein zugerichtet iſt.
Jedoch iſt zu wiſſen/ das ein jeglichs Zienbergwerck im Werck den Zwitter oder Zienſtein auffzubreiten/ ein ſondere Weiß und Art haben will/ deß ſich wol zu verwundern iſt.
Wie der Zienſtein auff Zien ſoll probiret werden.
WIewol das probiren deß Zienſteins/ wie viel eigentlich ein Centner haͤlt/ ein ungewiſſe Prob iſt/ ſo kan man doch dardurch ſo viel erlehrnen/ daß man dennoch wiſſe/ ob der Zienſtein gut oder gering ſey/ deßgleichen was beylaͤufftig an Zien koͤnne gemacht werden/ welches dann hierinn der rechte Halt iſt/ und ſeynd die braͤuchlichſten Weg hierzu zugebrauchen/ wie hernach folgt.
Zienſtein auff Zien zu probiren/ eine ungewiſſe Prob.
Erſtlich/ wann du von den Zwittern oder auffgepuchtem Zienſtein eine gemeine Prob haſt genommen/ ſo reib die gar ſubtiel/ wiege davon ab/ nach deinem Probier-Gewicht/ ſo viel dich duͤnckt/ und zeuch das abgewegene zu einem Schlich/ und wiege denſelben auch/ ſetz ihn alsdann in einen Probirofen/ auff einen Schirben/ und roͤſte den in ziemlicher Glut/ und ſo er kalt worden/ reib ihn wider/ ſicher das taube in einem Sichertrog darvon/ und wiege den reinen Schlich abermals/ und hab allwegen gut acht darauff/ wie viel dem Schlich abgehet/ das roͤſten und ſichern/ thue einmal oder vier/ biß der Stein gar rein iſt/ und ihm nichts mehr abgeht/ ſo iſt er zum probiren bereitet/ dieſes bereiten Zienſteins wiege zween Centner ab/ und vermenge darunter klein gerieben Bech/ und nimb einen gluͤhenden Haͤſeln/ oder Lindenkohlen/ oder einen andern/ der im Feuer nicht ſpringt/ ſondern gantz bleibt/ laß den in einem Sand kalt werden/ und ſchneide darein ein Faltzen/ und unten an die Faltzen ein Gruͤblein/ darein thue den vermengten Zienſtein/ oben auffs breite Ort deß Faltzes/ und lege auff denſelbigen Kohlen/ ein andern Kohlen/ der gleich ſo bereit ſey als der erſt/ und der auch unten und oben ein Loch hab/ daß einer mit einem Blaßbalg zwiſchen hinein kan blaſen/ und verklebe auff beyden Seiten die Kohlen/ daß ſie beyſammen bleiben.
In den Kohlen.
So es nun alſo zugerichtet/ ſo lege ihn mit ſambt dem Zienſtein in ein Kohlenfeuer ziemlich ſchuͤſſig/ alſo daß der Zienſtein oben/ und das Gruͤblein/ darein das Zien flieſſen ſoll/ unten zu ligen kommet/ lege glůende Kohlen darauff/ und blaſe mit einem Blaßbalg zu/ alſo daß der Blaß gleich in den Kohlen/ dariñ der Zienſtein iſt/ ſtehet/ ſo fleuſt der Zien mit einem friſchen Flam̃en auß dem Zienſtein in das Grůblein/ dañ ſo hebe den Kohlen herauß/ und laſſe ihn kalt werden/ und wiege/ wie viel die zween Centner deß bereiten Zienſteins/ Zien geben haben/ nachdem kanſtu deine Rechnung machen/ wie viel Centner der gemeinen Zwitter einen Centner Zien geben/ diß achte ich fůr die beſte und gewiſte Prob.
Mit dem Fluß.
Darnach kan man den zubereiten Zienſtein abwaͤgen/ und mit dem Fluß/ von Salpeter und Weinſtein gemacht/ vermengt in einen Tiegel gethan/ und mit Saltz bedeckt/ in einem Oefenlein gleich den Kupffer- Ertz mit dem Geblaͤß anſieden/ allein daß man der Prob ein ſtarcke jelinge Hitz gebe/ da dann das Zien verbrennt im langen Feuer gar leichtlich/ damit findeſt du auch wie viel der Zienſtein beylaͤufftig Zien haͤlt.
Item/ ſo haben die Zienſchmeltzer auff den gepuchten und gewaſchnen ungebrannten Zienſtein eine ſondere Prob/ nemlich/ ſie laſſen eine Schauffel gar gluͤhend werden/ darauff ſtreuen ſie den Zienſtein/ was nun darauff ligen bleibt/ und nicht darvon ſpratzet/ auch ſich faͤrbt/ den halten ſie fuͤr guten Zienſtein/ iſt aber viel falſch darunter/ ſo ſehen ſie daſſelbig dardurch auch.
Achte derhalben fůr braͤuchlicher/ daß man den Zienſtein auff die weiß/ wie jetzt geſagt/ probire/ weil er am beſten dardurch zu erkennen/ ob er reich/ gut oder nicht gut ſey/ und was man beylaͤufftig darauß machen koͤnne/ doch fůr die jenigen/ die mit ſolchen nicht viel umbgangen/ oder nicht guten Beſcheid wiſſen/ ſeynd die erſten Proben zubrauchen beſſer.
Auff jelinger Glut.
Nota.
Wie man das Zien ſtreichend machen ſoll.
NImb eine groſſe Cappelln oder Teſt/ laß ſie wohl verethuen/ und ſetze ſolche gerath vor den Valg/ mach Feuer darumb/ wieg ein Centner oder etzliche Zien ein/ ſetz es auff die Cappelln/ leg das Feuer gemach darauff/ und blaſe alsdañ wol zu/ ſo wird es heiß/ nnd ſtreichet als ein Zien/ gehet auch ab biß auff die letzt/ daß ein kleines Koͤrnlein wird/ das wird zu Aſchen/ wann es aber ein Metall bey ſich haͤtte/ ſo wuͤrde es gar abgehen und blicken wie das Silber/ alſo haſtu ihm recht gethan.
Wie man Zien abtreiben ſoll/ daß ſich nicht will treiben laſſen/ ſondern auff dem Teſt zu Aſchen wird/ wie ſolchem zu helffen/ daß es gehe wie ein Silber.
NImb Silberglett wie viel du wilt/ und geuß darauff ein guten ſcharpffen laß extrahiren/ dann laß den abrauchen/ und was zu Grunde bleibt/ das mach zu Pulffer/ und vermiſch es mit dem Zien/ welches ſich auff den Teſt caleinirt hat/ und thue ein wenig Bley darzu/ ſo gehets lauter wieder zuſammen in ein Corpus, ſolches trage wieder auff den Teſt/ mit ein wenig Bley/ dann wieder getrieben/ ſo wirſtu die rechte Prob finden/ was es am Gold oder Silber halt/ wann es geſchieden wird.
Die Zien Proba mach alſo.
℞.
Einen Centner Zienſtein geroͤſt/ Kohlgeſtuͤb ⅓ Centner Miſc. darnach nimb 1. Quenten Borras/ thue ½ Quenten unter den Zienſtein/ und das ander halb Quenten oben darauff/ wanns gluͤhend worden/ darnach ¼ Stund zugeblaſen.
Bley und Zien-Ertz zu probiren.
℞.
Tartarus, Salpeter/ Saltz/ limat.
Martis ana, reibs wohl zuſammen/ darnach nimb deß Zien Ertzes ein Centner/ und deß Fluſſes auch ſo viel/ mengs wohl untereinander/ und thue jhnen wie der Kupffer-Prob/ allein es darff ſolcher groffen Hitze nicht/ gleicher maſſen thut auch mit dem Bley-Ertz.
℞.
Eine groſſe Koble/ hoͤhle die mitten auß/ und ſchlage einen Laͤimen darumb/ damit er im Feuer nicht zerſpringen kan/ mache in der/ ein klein Loͤchlein darein/ daß das Geblaͤß kan hinein kommen/ leg dann umbher kleine Kohlen/ auch immer Zienſtein darauff getragen/ und mehr Kohlen/ und blaß mit dem Balge geſchwind zu/ doch muſtu zuvor den groſſen Kohlen ein Herdlein machen/ darin du das Zien behalten kanſt/ gleicher Geſtalt/ mag man ein gering Bley- Ertz auch verſuchen.
Ein ander Zien Probe.
Der Zienſtein ſoll rein geſichert ſeyn/ auch wol geroſtet/ darnach einen Probir-Scherben ergluͤhen laſſen/ und Zienſtein klein vermengt/ unter klein geſtoffen/ und auff dem gluͤhenden Scherben geſetzt/ darauff eine gluͤhende Kohlegethan/ ſo brennt der Salpeter/ und bald herauß gethan/ ſo findet man Zien Koͤrner.
Ich habe offt Zienſtein vor dem Balge in Kohlen geſetzt/ und zugeblaſen und in Waſſer gegoſſen/ habe viel Zien gefunden.
Zien auff Silber zu probiren:
℞. 1. Centner Zien/ 2. Centner gekuͤrnt Kupffer/ meng es untereinander auff einer Scherben/ und laß es miteinander zergehen und treiben/ darnach nimb es auß dem Ofen/ und laß es kalt werden/ darauß wird ein Speiß/ dieſe ſoltu nehmen/ und 16. mahl ſo ſchwer Bley als das Zien gewogen/ und ſetz es auff einen Treibſcherben/ thue ihm erſtlich kalt/ darnach warm/ und halte es in voller Hitze eine gute halbe Stund/ biß ſichs gar rein verſchlacket hat/ alsdann nimb es heraus/ und laß kuͤhl werden/ und ſetz es auff ein darzu gehoͤrige Cappelln/ und laß es abgehen/ wie ſichs gehoͤret/ ſo es nun abgangen iſt/ zeugs auff/ und ziehe das Bley und Kupffer-Korn ab/ was uͤbermaß bleibet/ das haͤlt das Zien/ und iſt recht.
Ein andere Art/ das Zien auff Silber zu probiren.
ZWo Proden gegen einander gemacht/ jede Prob ¼ Centner ſchwer/ das iſt 25. Pfund nach dem Probier.
Gewicht/ darzu genommen 64.
Theil Bley/ erſtlich mit ein wenig Bley wol geroͤſt/ damit der Zien-Schweffel mild werde/ darnach das andere Bley hernach geſetzet/ biß ſichs rein verſchlacket/ alsdann das Werck auff der Cappelln abgehen laſſen.
Dieweil das Zien gar ſchwer in Fluß zu bringen/ daß das Silber mit Bley laͤſt fallen/ ſo man nun einen gantzen Centner nehmen will/ ſo will daſſelbe Zien/ viel Bley/ auch groſſe Scherben und Cappelln haben/ derhalben nehme ich ¼ Centner/ und mache zwo Proben gegen einander alſo.
Ich habe ein Centner Gewichte/ iſt der Centner ſchwer 1. Quintlein/ deß Viertel/ 1. Centner ſchwer/ habe ein Loht Bley auff den Scherben geſetzt/ und 16. Pfund rein Kupffer darein geſetzt/ daß es miteinander heiß iſt worden/ auch geſchlacket hat/ alsdann hab ich ¼ Centner Zien darein gethan/ und wol heiß laſſen werden/ und umbgeruͤhrt/ ſo ſchlacket ſichs rein und liederlich.
Ich habe 1. Centner Zien probirt/ hat gehalten 2. Loht Silber/ habe darein verſchicket/ daß in ein Centner 50. Loht kommen iſt/ daß alſo in 1. Centner 52. Loht geweſen/ habe aber durch die Prob nicht mehr dann 50. Loht gefunden/ iſt auffen blieben 2. Loht Silber/ und iſt abgangen mit 16. Theil Bley/ aber durch den vorigen Weg/ wie oben gemeldt/ iſt das Silber als 52. Loht gar herauß gebracht worden.
Ein ander Modus.
℞. 1. Centner Zien ſetze das auff einen Scherben/ und laß vor ſich allein ealcioniren/ biß es gantz zu weiſſer Aſchen wird/ dañ vermiſche die calcionirte Zienaſche erſtlich mit 8. Centner Bley/ laß damit gemachſam angehen/ gleich einer ſtrengen Ertz Probe/ dann ſetze gradatim noch 8. Centner Bley zu/ damit auff die gantze Probe 16. Centner Bley kommen/ nebenſt 1. Centner Bley- Glaß/ und die Zienaſche angeſotten werden/ dann das Werck auff einer darzu gehoͤrigen Cappelln abgehen laſſen.
Zien zu beſchicken.
MAn wieget ein 25. Loht/ ſo waͤre das halbe Qunitlein 1. Marck in denen 25. Lobt/ vor einen Centner gerechnet/ wann nun das halbe Quintlein deß feinen Silbers in einem kleinen Tiegel wol flieſſen laͤſt/ und die 25. Loht Zien ſollen auch gefloſſen ſeyn/ darnach nimbt man deß zergangenen Ziens mit einem kleinen Tiegel 1. Loht ſchwer ungefehr/ und ſoll es in das Silber gieſſen und ruͤhren/ und herauß gieſſen in einen Zehnen/ ſo es nun recht gegoſſen wird/ ſo giebt der Centner ein Marck Silbers.
Alſo kan man auch Zien beſchicken/ daß der Centner haͤlt 1. 2. 3. Marck fein Silber/ nun hat man recht Feinſilber/ man hat auch rechte zehen was die Marck haͤlt/ alſo zu 4. 8. 14. Loht oder was ihr Halt geweſen iſt/ man hat auch Kupffer Zehen/ deren Halt man auch gewiß weiß/ ſo man nun in einem Probir-Ofen oder ſchlecht auff einein Herdt unter einem Topff probiren will/ ſoll man allezeit ein gegen Probe dargegen machen/ und dieſe zehen einen/ als Silber nehmen Silber/ Kupffer nehmen Kupffer/ Zien nehmen Zien/ dann die neben Prob ziehet ab/ worin und wie viel gefehlet iſt/ darnach kan man ſich ferner richten.
Wie der Zienſtein in den kleinen Oefenlein zu verſuchen ſey.
WAnn der Zienſtein rein gemacht und gebrannt iſt/ kan man ein halbes oder gantzes Pfund oder zwey/ darvon abwaͤgen/ und durch die klein Oefenlein ſetzen/ gleichwie oben von der Kupffer- Prob und Bleyprob gelehrt iſt/ und mit dem Geblaͤß/ ohne einigen andern Zuſatz ſchmeltzen/ dardurch kan man auch eigentlich ſehen/ wie viel der Zienſtein Zien gibt/ allein merck/ ſo man den Zienſtein durch das Oefenlein ſetzt/ oder denſelben ſchmeltzen will/ ſoll man ihn naß darein ſetzen/ und kleine und weiche Kohlen darzu gebrauchen/ dann das Zien mag ſo viel Hitz nicht leiden als Kupffer und andere Metallen.
Nota.
Zienſtein auff Zien zu probiren.
Nimb 1. Centner geroͤſte Zienſtein mit ein wenig Bech vermiſchet/ dann mache ein Oefenlein von Kohlen/ und verlutir die Stuͤcke mit Laͤunen zuſammen/ denn grabe das Oefenlein halb unter die Aſchen/ damit das untere Theil nicht gluͤend werden kan/ alsdann mache ein klein Kohlfeuer oben darauff/ wann das obere Theil deß Oefenleins gluͤhend worden/ ſo thue das vermiſchte Ertz oben in die Gruben/ und blaſe dem geſtracks zu/ ſo fleuſt das Zien mit einer friſchen Flammen auß Zienſtein in das untere Gruͤblein/ da es dann ſich unverſehret auffhalten kan.
Alſo iſt auch das Wißmuht Ertz zu probiren.
Vom Auffpuchen und Auffbereiten der Zwitter.
DArneben kan ich ungemeldet nicht laſſen/ dieweil im Auffbereiten der Zwitter gemeiniglich nicht ſo viel Zienſtein gemacht/ und darvon gewaſchen kan werden/ als man beylaͤufftig in der kleinen Prob befindet/ welchs ich allein/ dem uͤblichen und lang hergebrachtem puchen/ in dem die Puchenſtempffel nicht dermaſſen fallen/ als ich oben in der Bleyarbeit berichtet habe/ ſchuld gebe/ und achte/ es ſolte daſelb andere Puchen/ obs ſchon noch zur Zeit auff das Zwitterwerck nicht verſucht und angerichtet iſt worden/ zu Auffbereitung derſelben nicht undienſtlich ſeyn/ ſondern mehr Zienſtein dardurch erhalten werden/ und iſt der Vernunfft gemeß/ weil es dem Bleyertz fůrtraͤglich/ es wůrde es mit dem Zwitter oder Zienertz auch thun/ ſolches ſtelle ich einem jeden zu ſeinem Bedencken und Gefallen.
Alte verlegne Schlacken zu ſchmeltzen.
Es kompt offt manche traͤgliche Arbeit/ durch verſuchen an Tag/ die unverſucht/ auch mit Nachtheil und Schaden/ dahinden bleiben/ wie dann neulicher Zeit das Schmeltzen/ auff die alten verlegnen Zienſchlacken/ auch auff eine neue weiß/ daß man dieſelben nicht durch die Zwitteroͤfen wie zuvor/ ſondern uͤber ein gemeinen Schmeltzofen/ der ſonſt zur rohen Schicht gebraucht wird/ ſchmeltzet/ und immer herwider ſetzet/ und darauß nicht allein viel/ ſondern auch gut Zien machet.
Daß aber die Schmeltzer in gemein auß eim Faͤſſel Zienſtein/ nicht ſo viel Zien machen/ alsauß dem andern/ das iſt nicht/ wie ich acht deß brennens und auffbereitens/ ſondern ihres ſchmeltzen Schuld/ ſonſt wůrde nicht ſo viel Zienauß den Schlacken/ wie jetzt gehoͤrt/ koͤnnen geſchmeltzt werden.
Dem Leſer muß ich ferner vermelden/ daß ich in dem Zienſtein auff zubereiten und ſchmeltzen/ dieſe Gedancken hab/ dieweil es dann einmal gewiß/ daß aus den gemeinen Zwittern/ im groſſen als mit dem jetzt uͤblichen Puchen und Schmeltzen/ nicht ſo viel Zien gemacht/ wie in der kleinen Prob gefunden wird/ auß Vrſach/ daß im Puchen/ und hernacher im Schmeltzen/ wie oben davon gemelt/ Schaden geſchicht/ ſo folgt hierauß/ daß zu ſolchem Auffbereitẽ und Schmeltzen andere beſſere Wege koͤndten oder moͤchten erfunden werden/ und meines Beduͤnckens/ auff dieſen Weg zuverſuchen ſey.
Aus den Zwittern wird das Zien nicht gefellig gemacht.
Nemlich/ dieweil das Zien im Schmeltzen noch weniger leiden kan/ und im Feuer flůchtiger als das Bley iſt/ und dem guten reinen Zienſtein im Puchen/ vielen brennen und waſchen/ ſo wol abgehet/ als dem Bley- Ertz/ beduͤnckt mich daß es rahtſamer/ und wol zu verſuchen waͤre/ daß die Zienſtein koͤrnicht gelaſſen/ dann auch wol gebrannt/ und nicht halb ſo rein gemacht wuͤrden/ als zu dem jetzigen braͤuchlichem Schmeltzen/ folgends uͤber das leichte Geſtuͤb mit ſtarckem Geblaͤß/ auff die Goßlariſche Art geſchmeltzt/ darunter ſich das Zien/ fůr den Schlacken und groſſer Hitz verbergen und ſicher bleibẽ koͤndte/ und waͤr kein Zweiffel/ daß durch dieſen Weg (auß einem ſechtzig Zwittern zuverſtehen) mehr Zien wuͤrde gemacht werden/ als in gemeinem Brauch deß Schmeltzens/ in Betrachtung/ wie geringhaltig die Goßlariſchen Bley-Ertz ſeynd/ wie oben auch darvon geſchrieben/ die ſich im Waſſer nicht ſcheiden/ noch rein machen laſſen/ ſondern das Bley/ ſo weit darinnen außgetheilt/ daß/ wie gehoͤrt/ ein Centner in gemein/ nur fůnff Pfund Bley haͤlt/ gleichwol ungeachtet deß geringen Halts/ und der vielen blend/ die das Ertz/ welches ſich nicht weg roͤſten laͤſt/ und in keinem andern ſchmeltzen Bley kan darauß gemacht werden/ dann durch deß Orts wunderliches ſchmeltzen/ ſo eracht ich/ daß dieſe Verſuchung ohne Frucht nicht ſolte abgehen/ und wie gemeldt gar wol zu verſuchen waͤr/ jedoch ſtell ichs zu eines jeden Bedencken und Gefallen.
Aber wann die Goßlariſche Art deß Schmeltzens/ hierzu nicht ſolt verſucht werden/ ſo weiß ich wol/ daß es ſich/ durch ihre Schmeltzoͤfen/ alſo zu Schmeltzen/ keines Wegs ſchicken noch leiden wůrd.
Was auff die Zwitter ferner zuverſuchen wer.
Goßlaririſch ſchmeltzen.
Ein Bericht vom Zienſeyffenwerck.
DEr Zienſeyffen ſeynd ſehr viel/ eins Theils reich/ und eins Theils arm am Stein/ und wird im waſchen deß Wercks/ ſehr groſſer Schaden gethan/ durch die groſſen Waſſer/ die die Seyffner darzu brauchen/ welche deß Zienſteins/ der aller rollig und ſubtil iſt/ ſo viel verfuͤhren/ daß noch bey zwo/ drey oder mehr Meilen/ unterhalb am Waſſer Zienſtein geſichert wird/ waͤre meines Beduͤnckens viel raͤhtlicher/ weil deß Seyffenwercks insgemein/ ein voller Bergtrog/ faſt ein Loht reinen Zienſtein gibt/ daß ſolche Werck ůber die Siebarbeit geſetzt und gewaſchen wůrden/ dann ein Waͤſcher/ ſo ferrn er mit der Siebarbeit recht umbzugehen weiß/ kan einen Tag ſo viel durchſetzen/ als zween Jungen zutragen koͤnnen.
Siebarbeit.
Es muß aber ſolch durchſetzen in ein Faß mit Waſſer geſchehen/ welches unten am Boden ein Loch hab/ daß der Schlich dardurch/ und auff ein Plaenherdt falle/ und gleichwol allwegen/ ſo viel ander Waſſer oben ins Faß zugehe/ daß es in ſteter voͤll bleibe/ damit wird der Zienſtein uͤbern Plaenherdt ſtet getrieben/ rein gemacht/ und auffgehoben.
Durch dieſe Arbeit/ ſo ein Tag in 400. Bergtroͤg voll durchgeſetzt/ und rein gemacht wuͤrden/ darzu man ůber 4. Perſonen nit doͤrffen wird/ ſolt ein Woch faſt zu eim halben Centner Zien reiner Zienſtein gemacht und geſamlet werden/ das waͤre dann mit beſſerm Vortheil gearbeitet/ dañ wie man ſonſt pflegt/ doch ſtelle ichs gleicher Geſtalt zuverſuchen/ und dem ferner nachzudencken/ einem jeden zu ſeinem Gefallen.
Das Zien zu probiren/ ob Zuſatz darbey ſey.
NImb rein Zien/ in dem gewiß kein Zuſatz ſey/ und geuß davon in einen darzu gemachten Model/ eine runde Kugel/ ſchneid den Anguß ſauber ab/ nimb darnach das ander Zien/ welches du dargegen probiren wilt/ und geuß auch davon/ in den vorigen Model/ eine runde Kugeleſchneid gleicher Geſtalt den Anguß rein ab/ alsdann wiege die letzt gegoſſene Kugel/ gegen der erſten/ als dem reinen Zien/ ſind die Kugeln am Gewicht einander gleich/ ſo werden ſie fuͤr einerley Zien geachtet/ iſt aber die ander Kugel ſchwerer als die erſte/ ſo iſt ein Zuſatz darbey/ entweder im Schmeltzen darein kommen/ oder hernach darzu geſetzt worden/ dann je leichter das Zien iſt/ je beſſer und reiner es iſt/ wie viel aber der Zuſatz in dem Zien ſey/ eigentlich zu wiſſen/ zu dem gehoͤret ein ſonderlich darzu gemachtes Gewicht.
Wann nun der Zuſatz alſo gewiß erforſchet werden ſoll/ ſo muß zu ſolcher Prob gleich das reine Zien entgegen gewogen werden/ davon gearbeitet und das Zienen Gefaͤß gemacht werden/ dann das Zien hat auff den unterſchiedlichen Bergwercken/ einen Vnterſcheid an den ſchwern/ in gleicher Groͤß/ gleich wie vom Kupffer gemeldet/ ſonſt wuͤrd die Prob nicht zu treffen.
Das leichte Zien das beſte.
Ertz auff Spießglaß zu probiren.
DAs Spießglaß iſt ein ſchoͤnes ſchweres Ertz/ faſt einem Bley- Glantz gleich/ doch ſpiſſig/ welches in Teutſchlandt/ und im Koͤnigreich Boͤheimb/ in ziemlicher groſſer Anzahl gefunden wird/ wiewol eins reicher und beſſer dann das ander/ dieweil man dann ſolches zu etlichen nohtwendigen Sachen haben muß/ will ich/ wie daſſelb zu probiren ſey/ allhie auch melden/ und geſchicht am beſten alſo/ nimb deß Ertzes/ als die Haſelnuͤß groß gepucht/ 2. oder 3. Pfund/ thus in einen Topff/ der unten ein Loch hab/ und mit einer Stuͤrtzen bedeckt ſey/ ſetz den auff einen andern Topff/ verſtreiche die Fugen/ daß ſie nicht von einander fallen/ ſetz ſie zwiſchen Ziegelſtein ins Feuer/ der Geſtalt/ daß der untere das Feuer nicht ſehr beruͤhre/ ſondern kuͤhl/ und nur der ober in der Glut ſtehe/ den man dann wol ergluͤhen ſoll laſſen/ ſo fleuſt das Ertz gar leichtlich/ und das Spießglaß davon/ durchs Loch in untern Topff/ dann laß es erkalten/ und nimb das Spießglaß herauß/ ſo ſiheſtu wie viel die eingeſetzten Pfund Ertz/ Spießglaß gegeben haben/ darnach du dich dann wirſt zurichten wiſſen.
Nota.
Spießglaß-Ertz auff Silber zu probiren.
PUche das Ertz ſo klein wie Hanff-Koͤrner/ wiege darvon 1. Centner ab/ darzu thue Eiſenfeill 16. Centner/ menge es untereinander/ roͤſte es gar gelinde/ wie man ein Bley-Ertz roͤſtet/ dann es will ſich ſo roh nicht ins Bley trencken laſſen/ und muß man dieſem Ertz im roͤſten deßwegen Eiſenfeill zuſetzen/ dieweil der antimonialiſche Schweffel im roͤſten etwas zu verzehren haben will/ anderſt greifft er das Metall an/ und wuͤrde den Halt vergeringern/ wanns wol geroͤſtet/ das der Schweffel aller darvon iſt/ ſo ſiede es mit 8. Centner Bley an/ laß hernach auff der Cappelle abgehen.
Vom Queckſilber.
DAs Queckſilber-Ertz/ iſt ein ſchoͤn roht und braun Ertz/ gleich einem rohtguͤldigen Ertz/ eins Theils gediegen/ eins Theils ins Gebirg eingeſprengt.
Dieſes Ertz zu probiren/ kan nicht in einem offenen Feuer/ gleichwie man mit anderm Ertz zu thun pflegt/ geſchehen/ oder herauß geſchmeltzt/ ſondern gleich einem Spiritu/ in einer ſtarcken Diſtillation davon getrieben werden/ derhalben dann auch ſein Metall im Feuer gleich einem Spiritu flůchtig iſt.
Queckſilber Ertz.
Wie man das Queckſilber-Ertz auff Queckſilber probiren ſoll.
DIe beſte Weiß/ das Queckſilber-Ertz zu probiren/ iſt/ daß man deſſelben ein halb Pfund oder weniger/ in einen Retorten/ oder ander Inſtrument wol verlutirt/ klein als die halben Haſelnuͤß groß zerſtoſſen einſetzt/ und den Spiritum in ein ander vorgelegtes Inſtrument ins Waſſer/ oder in die feuchte treib/ ſo reſolvirt ſich der Dampff oder Spiritus/ in der Kaͤlt oder Naͤſſe alsbald in Queckſilber/ in mangelung aber der Retorten/ kan man ein wolbeſchlagnen Glaßkolben darzu brauchen/ und auff den Kolben einen Helm ſetzen/ der ziemlich ůberhengt/ in welchen Waſſer gegoſſen ſey/ und die Fugen allenthalben dermaſſen wol verlutirt/ daß kein Spiritus herauß gehen mag/ alsdann ſetze man die Retorten oder den Kolben in ein Oefenlein/ und Feuer mit Holtz erſtlich ſitſam an/ hernach das Feuer geſtaͤrckt/ ſo treibt ſich das Queckſilber vom Ertz in die Kaͤlt oder Naͤſſe/ doch wann der Recipient in der kůhle ſtuͤnde/ daß er nicht ſehr warm wuͤrd/ waͤre es beſſer/ dann das Queckſilber liebt die Kaͤlt und feuchte/ und fleucht die Hitz zum hefftigſten/ wann du nun in dem probiren Queckſilber gefunden haſt/ ſo wiege es wie viel das eingeſetzte Ertz gegeben hat/ darnach du dann ferner dein Rechnung machen kanſt.
Was aber anlanget das Queckſilber-Ertz/ im groſſen Werck zu ſchmeltzen/ das geſchicht alſo/ man puchet das Ertz Stuflein weiß als die Haſelnůß groß/ und thut ſolches in ſondere darzu gemachte Kruͤg/ und in jeden bey vier Pfund/ darnach richt man einen ebenen Herdt zu/ von feuchter Kohlenleſch/ darein ſetzt man runde Schirben/ drey zwerch Finger tieff/ viel nacheinander/ und ſtuͤrtzt darauff die gefuͤllten Kruͤg mit dem Ertz/ und demmets mit dem feuchtem Geſtůb/ umb den Schirben und Krůg wol nider/ dann macht man ein Holtzfeuer darauff/ ſo fleucht das Queckſilber die Hitz/ und ſucht die Kaͤlte/ welches man dann alles unten im Schirben findet.
Wie nun ſolche Arbeit im groſſen Werck gehet/ das iſt bey uns an vielen Orten in Teutſchland/ auff den Queckſilber Bergwercken zu ſehen.
Von Eiſen und Stahlſtein zu erkennen und zu probiren.
DEr Eiſenſtein iſt braun/ und zeucht ſich ſeine Farb dahin/ das er in gemein faſt einem verroſten Eiſen gleich ſihet/ der beſte und gar reiche Eiſenſtein aber/ der friſch iſt/ deß Farb iſt blawlicht/ und vergleichet ſich einem gedignen Eiſen:
Etliche Eiſenſtein ſeynd Magnetiſch/ die durch ihre Natur das Eiſen ſichtiglich zu ſich ziehen/ welches/ wie auch hernach berichtet wird/ auß ihrer beyder verborgener Hitz herkommet.
Wie man probiren ſoll/ ob ein Eiſenſtein reich am Eiſen ſey.
SOlche und dergleichen Eiſenſtein/ kan man durch kein andere Weiß leichter und baß probiren/ ob ſie reich am Eiſen ſeyn/ dann durch den Magnetenſtein.
Darumb ſo du den Eiſenſtein verſuchen wilt/ ſo roͤſt ihn (wiewol ihn etliche ungeroͤſt nehmen) reib ihn klein/ und nimb einen guten Magneten/ weltze oder zeuch den dariñen herumb/ ſo hengt ſich der gute Eiſenſtein aller an den Magneten/ den ſtreich mit einem Haſenfuß herab/ und hebe widerumb mit dem Magneten den Eiſenſtein aufſ/ ſo viel du auffheben kanſt/ und ſo zu letzt was ligen bleibet/ das ſich nicht auffheben laſſen will/ das iſt taub/ und nicht guter Stein/ hiemit kanſt du ſehen/ ob ein Bergkart Eiſen hat/ oder ob ein Eiſenſtein reich oder arm am Eiſen ſey/ dann wie gemeld/ ſo hebt der Magnet kein andere Metall auff/ dann allein Eiſen und Stahl.
Der Stahlſtein aber/ der iſt dem Eiſenſtein an ſeiner Farb gar ungleich/ und ſihet etlicher gleich wie ein gelblichter Spadt/ den hebt der Magnet roh/ wie auch etliche Eiſenſtein/ gar nicht auff/ ſo man aber den Stahlſtein roͤſtet/ ſo faͤrbt er ſich/ daß er dem reichen Eiſenſtein an der Farb gleich iſt/ dann hebt der Magnet denſelben gar gern/ und noch ehe und lieber/ als den Eiſenſtein/ wie dann das Eiſen in langwiriger ſtarcker Hitz/ mit harten oder buͤchenen Kohlen in verborgener Glut/ ohne Abgang zu gutem Stahl kan gemacht werden/ und der gemeine Stahl/ durch das offt ſchmiden und ſchweiſſen/ wider Eiſen wird.
Stahlſtein.
So durch ſolche Prob/ durch den Magneten befunden wird/ daß der Eiſenſtein gut und reich iſt/ ſo koͤnnen dann die Hammerſchmiedt mit ihren Zuſchlaͤgen/ denſelben im groſſen Feuer ferner probiren und verſuchen.
Dieweil aber der Eiſenſtein gar groſſer hitziger Natur iſt/ laͤſt er ſich mit einem ſolchen ſchlechten Feuer/ dardurch man Gold und Silber ſchmeltzet/ nicht fluͤſſig machen noch Schmeltzen/ ſondern es muß ein ſtaͤrckere Gewalt/ und groͤſſer Feuer da ſeyn/ und ſo er dann mit ſolcher groſſer Hitz/ zum flieſſen alſo gezwungen wird/ daß auß dem Eiſen/ Oefen und andere Inſtrument koͤnnen gegoſſen werden/ ſo fleucht ſein hitziger Schweffel/ deß mehrentheils von ihm/ daß auch das Eiſen/ das davon geſchmeltzet wird/ etlicher maſſen auß ſeiner Subſtantz kommet/ alſo wann gleich daſſelb mit neuem Eiſenſtein im Feuer erfriſcht wird/ ſo gehet ihm doch gleich ſo viel ab/ als es im erſten Schmeltzen/ von ſeiner Subſtantz verlohren hat.
Wann aber der Eiſenſtein mit den hohen Ofen/ oder zu Rennwercken/ mit rechtem Zuſatz/ wie es ein jeder Eiſenſtein erfordert/ geſchmeltzt wird/ ſo laͤſt er ſich ſchmieden/ jedoch wird das zwiergeſchmeltzte Eiſen das beſte und ſchmeidigſte zur Arbeit zu gebrauchen.
Eiſenſtein ſchmeltzen.
So viel hab ich vom Eiſenſtein/ wie man denſelben/ ob er Eiſen geb/ im kleinen Werck probiren kan/ melden woͤllen/ wie aber das Eiſen zu einem Croco Martis, deßgleichen auß dem verroͤſten Eiſen Victril koͤnne geſotten werden/ davon die Philoſophi viel ſchreiben/ auch das Eiſen mancherley Art kůnſtlich zu etzen und zu haͤrten ſey/ das gehoͤrt alles in meinen Bericht/ zum probiren der Metallen nicht/ ſondern mag der Leſer ſolches in andere Weg erſuchen.
Vom Magneten.
DIeweil in dieſem meintem vierdten Buch/ hie in Probierung deß Eiſenſteins/ deß Magneten gedacht wird/ muß ich von deſſelben Natur und wunderlicher Eigenſchafft (weil unter allen Edelgeſtein keiner iſt/ der ſeine Krafft aͤuſſerlich alſo erzeiget) auffs kuͤrtzſte dem Leſer zu vernehmen geben/ was Serapion/ ein alter Philoſophus davon ſchreibt/ nemlich in ſeinem Buch de Simplicibus & Mineralibus, meldet er vom Magneten alſo:
Nimb den Magneten (ſpricht er) leg ihn in ein irrden Gefaͤß/ und thue viel ungeloͤſchten Kalck darzu/ und verlutir das Gefaͤß/ oben mit Gips/ und dann mach ein groß Feuer unter das irꝛden Gefaͤß/ und laß in der Hitz ſtehẽ/ ſo lang biß das Feuer durch das irꝛden Gefaͤß gehet/ daß es wol ergluͤhe/ darnach ſo ſetze das irꝛden Gefaͤß mit der Matery in einen Toͤpfferofen zu brennen/ biß die Verlutirung verzehrt wird zu einem Schirben/ dann nimb den Magneten auß dem Gefaͤß/ und verſetz ihn widerumb mit dem ungeloͤſchten Kalck/ drey oder viermal/ und laß ihn brennen/ als zuvorn/ und ſo man ihn zum vierdtenmal auß dem Toͤpfferofen genommen hat/ ſo halt den Magneten an einen ſolchen Ort/ daß er von keinem Wind/ Waſſer oder Thau/ auch anderer Feuchtigkeit beruͤhrt wird/ ſo lang biß er erkuͤhlt/ darnach puch ihn zu kleinen Stuͤflein/ und ſetze zu dem Magneten gelben Schweffel in gleichem Gewicht/ damit iſt der Magnet zugerichtet/ und ſo man alsdann nur mit Waſſer darauff troͤpffelt/ ſo fehrt auß dem Magneten ein groß Feuer/ das alles was er beruͤhret/ verbrennen thut.
Solches ſchreibet Serapion/ ob welchem ſich wol zu verwundern/ das ſolches der Magnet thun ſolle/ dieweil es aber gewiß iſt/ daß der Magnet eine verborgene Hitz in ſich hat/ die Niemand aͤuſſerlich ſehen kan/ oder an ihm innen werden/ dann allein das Eiſen/ das unter allen andern Metallen nur allein ſeiner Natur/ und auch von gewaltiger Hitz iſt/ welches auß dem abzunehmen/ daß es im Feuer/ ſeine groſſe Hitz/ vor andern Metallen/ augenſcheinlich im ſchmieden ſehen laͤſt/ alſo daß auch die Flammen und brennende Funcken Stuͤcksweiß davon fallen/ ſo will ich ſolches deß Serapions Meinung nicht widerfechten/ daher liebet der Magnet das Eiſen/ und das Eiſen den Magneten ſo hefftig ſehr/ als die beyde einer Natur ſeyn/ und voneinander gezeugt/ dermaſſen/ daß er der Magnet/ gantz begierig auffs Eiſen iſt/ und ſolches mit ſolcher Macht an ſich zeucht/ dagegen das Eiſen ſich auch gegen ihm/ gleichwie lebendig erzeigt/ und von Stund an/ an ihn ſpringt/ und haͤngen bleibt.
Es wird auch der Magnet Segelſtein genannt/ darumb daß die Schiffleut ſich auffm Waſſer oder Meer/ wann ſie fern und weit ſchiffen woͤllen/ ſich allein nach ihm/ als einem Wegweiſer richten muͤſſen/ nemlich nach dem Zůnglem in den Compaſten/ mit dem Magneten beſtrichen.
Dann ſo wird auch der Magnet/ zu den Compaſtzuͤnglein/ welche fuͤrnemlich auff den Bergwercken/ in den Gruben/ zu der herrlichen und lobwuͤrdigen Kunſt deß Marckſcheidens/ und dann in gemeinen Sonnen Compaß nůtzlich gebraucht.
Hiemit will ich das vierdte Buch/ umb kůrtz willen auch beſchloſſen/ und woͤlle der Leſer an dieſem meinem Bericht/ dißmal ein genuͤge haben.
Segelſtein.
APPENDIX.
Annotationes uͤber Herrn Erckers vierdtes Buch.
IN dieſem Buch tractirt unſer Author von den uͤbrigen Metallen miteinander/ darunter das Eiſen das allergeringſte und doch das aller nuͤtzlichſte und nohtwendigſte iſt/ ohn welches wir auch die andern Metallen nicht brauchen koͤnten/ dann mit dem Eiſen werden ſie alleſambt auß den Bergen gehauen/ wir koͤnten auch ohn das Eiſen kein Holtz faͤllen zu bauung unſerer Haͤuſer/ noch die Aecker pflůgen/ noch die Weinberge hacken/ noch die Gaͤrten pflantzen/ noch die Wieſen Maͤyen/ es koͤnt auch unſere Kleidung nicht genehet noch das Leder zu unſern Schuhen gegerbet/ und in Summa kein eintzig Handwerck ohn das Eiſen recht getrieben werden/ welches alles wir undanckbare Menſchen gegen unſerm gütigen Schoͤpffer nicht einmal erkennen/ viel weniger ihm von Hertzen darfůr dancken.
Was nun das Bley belangt/ an welchem unſer Author in dieſem vierdten Buch den Anfang macht/ wird ſolches naͤchſt dem Eiſen vor das geringſte gehalten/ und mehren Theils zum Todſchieſſen der Menſchen gemißbraucht/ iſt aber an ſich ſelbſt ein ſehr nütz-und nohtwendig Metall/ dann damit wird alles Glaß der Fenſter faͤſt gemacht/ die Geremſe und Eiſen damit in die Steine gegoſſen/ es wird auch in bleyernen Pfannen unſer Kochſaltz/ wie auch der Vitriol geſotten/ ſo in Kupffer und Eiſen nicht fůglich geſchehen kan/ weil ſelbige von dieſen Dingen verzehrt werden/ man hat auch das Bley noͤhtig zu den Daͤchern/ das Regenwaſſer abzufuͤhren/ auch zu Waſſerroͤhren/ wie auch zu verglaſirung der irdenen Geſchirr/ ohn welche dieſelben nicht wol zu brauchen ſtůnden/ und zu andern Sachen mehr/ fürnemlich aber iſt es der Probirer der Metallen/ und kan darzu an ſeine Statt nichts anders ſubſtituirt werden.
Von Probirung der ſchmeidigen Bley-Ertz.
DAs Bley-Ertz führet allezeit einen freſſenden Schweffel bey ſich/ und offtmals auch Spießglaß darzu/ mit welchem Schweffel es ſein eigen Corpus im Schmeltzen angreifft/ und zu Schlacken macht/ dafern man ihm nicht Eiſen zuſetzt/ wann man derhalben einen Bley-Glantz auff Bley probiren will/ muß man ihm ſo viel Eiſenfeil zuſetzen/ als man meinet zu Todfreſſung deß Schweffels noͤhtig zu ſeyn/ wann ſchon das Ertz nicht Spießglaſſig iſt/ dann das Bley-Ertz iſt nimmer an gedachten Schweffel/ ja auch das geſchmeltzte ſchmeidige Bley wird von ſeinem eigenen freſſenden Schweffel zu Glett und Glaß/ und ſo ſcharff/ daß es alle Tjegel durchfriſt/ ſo man ihm aber Eiſen zu freſſen gibt/ laͤſt es ſein vorhin gefreſſen Bley wieder fallen.
Reib alſo dein Bley- Ertz klein/ und vermeng unter ein Theil deſſelben zwey Theil ſchnellen Fluß/ und etwas unverroſtete Eiſenfeil/) dann an verroſtetem Eiſen hat die ſchaͤrffe nichts zu freſſen/ weil ſolches allbereit zerfreſſen) darunter/ thu es in Tiegel/ oben mit gemein Saltz bedeckt/ wie gebraͤuchlich/ bedeck den Tiegel mit einer Stůrtzen/ ůberall beheb/ damit keine Kohlen darein fallen koͤnnen/ dann die Kohlen præcipitiren die Schlacken wieder/ welche der ſchnelle Fluß in ſich ziehet/ daß ſolche das Bley nicht laſſen fallen/ und unten im Tiegel zuſammen kommen/ laß es alsdann im Windofen allgemach anglůhen/ und wann man hoͤret den Fluß im Tiegel prodeln/ muß man jehling ſtarck zublaſen/ aber bald auffhoͤren/ ſonſt faͤngt das Bley an ſtarck zu treiben/ und vertreibt ſich deſſen ein Theil in kurtzem/ davon dann die Prob falſch wird/ man muß derhalben das Feuer ſo regiren/ daß die Prob im Fluß eine jehlinge ſtarcke Hitz habe/ und doch nicht lange wehre/ ſondern der Tiegel bald außgehebt werde/ den ſtutze ein wenig auff den Boden/ oder klopffe darneben/ damit ſich das Bley wol zu Grund ſetze/ und laß es alsdann von ihm ſelber gantz und gar erkalten/ ehe du den Tiegel auffſchlaͤgſt/ dann weder Bley noch Zien laſſen ſich mit Waſſer abloͤſchen/ ſondern verſpritzen ſich im abloͤſchen/ müſſen alſo unbewegt in Tiegeln erkalten/ wann man allen Halt in einem Koͤnige finden will.
Nach Erkaltung ſchlaͤgt man den Tiegel auff/ und die Schlacken vom Korn/ ſo kan man nach deſſen Gewicht die Rechnung machen.
Von Probirung der unſchmeidigen Bley-Ertz.
DIe kieſige Wildigkeit fůhrende Bley-Ertz müſſen gleich andern ſchweffelichten Ertzen gepucht/ und geroͤſtet werden/ Anfangs gantz gelind/ damit nit die gepuchte Koͤrner zuſam̃en ſchmeltzen/ welches alles unſer Author deutlich beſchreibt/ und davon weiter nichts zugedencken/ nur allein hab ich wollen erinnern/ daß ich der Meinung bin/ daß nicht allemahl darauff zu gehen/ daß wegen zweyer wiederwaͤrtiger Schweffel dieſer Ertze/ die einander ſelber verzehren/ und dadurch das Bley alles behalten werde/ niemals noͤhtig ſeyn ſolt Eiſenfeil darunter zu thun/ ſondern umb deſto ſicherer zu gehen/ koͤnte man in eine dergleichen Prob in ſtarckem Feuer nur eine weile/ ein Eiſen Ruͤhrhaͤcklein oder dicken Drathalten/ ſo dann etwas davon abgefreſſen wůrde/ waͤre es ein unfehlbar Zeichen/ daß ein dergleichen Ertz im Schmeltzen auch Eiſen bedarff/ damit der Schweffel ſich daran abfreſſe/ und das Bley deſto reiner fallen laſſe.
Von Probirung der Zienſtein oder Zwitter auff Zien.
DAs Zien und ſein Ertz hat für andern Metallen eine ſonderliche Eigenſchafft/ und gibt ſo wol den Probirern als Schmeltzern/ viel zu ſchaffen/ wie dann unſer Author der hocherfarne General-Probirer ſelbſt bekennt/ daß auff Zien-Ertz wie viel es eigentlich Zien halte/ keine gewiſſe Prob ſey/ das kombt daher/ daß das Zien einen ſonderlichen arſenicaliſchen Schweffel in ſich hat/ welcher in ſtarckem Feuer ſein eigen Corpus in eine truckene unflüſſige Aſche calcinirt/ welche Aſche nicht allein in die Metallen gehet/ ſondern auch dieſelben ebener maſſen gantz unartig macht/ daß aber ein arſenicaliſch Weſen auch im geſchmeltzten Zien ſey/ erſcheinet darauß/ daß es mit dem gemeinen Sublimat ein Butyrum gibt/ welches auch das Antimonium, Item, Wißmuht/ und Arſenicum zu thun pflegen/ und auch daher brůchich und pulfferiſirlich ſind; Es iſt aber die gemeine Prob auff einen reinem derben Zienſtein/ der Berg iſt/ dieſe:
Daß deſſen klein gerieben ein Centner mit 2. Centner deß ſchnellen Fluſſes/ und ein wenig rohen Weinſtein drunter/ vermenget/ und in einem Tiegel mit Saltz bedeckt/ und mit einer Stůrtze vermacht jehling geſchmeltzt/ und bald wieder außgehoben werde/ damit es durch lange verweilung im Schmeltzfeuer nicht verbrenne/ im ůbrigen wird damit gehandelt/ wie vom ſchmeidigen Bley-Ertz gedacht worden.
Iſt aber der Zienſtein nicht derbe/ ſondern ins Gebůrge geſprengt/ ſchroͤllig und Eiſenſchůſſig/ ſo wird er klein gerieben/ und deſſen eine Hoͤle oder 16. Centner zu Schlich gezogen/ alsdann ſolches in einem Treibſcherben geroͤſtet/ doch nicht zu haͤfftig gebrant/ damit es ſich nicht calcinire und verbrenne; Alsdann wird es abermal gerieben und geſchlichtet/ i.e.
Es wird der taube leichte Berg mit Waſſer in einem Sichertrog abgeſchwemmt/ ſolch Roͤſten/ Reiben und Schlichten wird continuirt, biß kein tauber Berg im Schlichten mehr davon gehet/ ſondern ein reiner Schlich zu růck bleibe/ ſolcher wird getrucknet gewogen/ ſo ſihhet man wie viel Schlich von einer Hoͤhle zu gewarten/ im ůbrigen wird damit procedirt wie mit dem derbẽ Zienſtein/ und ſo man recht damit verfahret/ wird man ohngefehrlich von einem Theil Schlich den halben Theil Zien bekommen.
Von Probirung gutes Spießglaß-Ertz.
WEil nicht allein das geſchmeltzte Antimonium zu Durchgieſſung deß Goldes und Gieſſung der Druckerſchrifft/ ſondern auch das ungeſchmeltzte oder die Minera vielfaͤltig zur Artzney gebraucht uñ begehrt wird/ und aber deren Gattungen gar vielerley gefunden werden/ da eins geringer oder beſſer iſt/ als das andere/ ſo fragt ſichs woran man ein gut Antimonium oder deſſen Ertz erkennen ſoll/ darauff dieſer Beſcheid zur Nachricht dienet/ daß man an ſeiner Guͤtigkeit nicht zu zweiffeln hat/ wann es auß einem Berge kombt/ worauß auch Gold und Silber gegraben wird/ es ſey in welchem Lande es woll; auch ſind roͤhtliche Flecken oder Striemen ein Zeichen der Gůtigkeit/ deſſelbigen gleichen iſt das Antimonium und ſein Ertz allemahl edel und gut/ das dem Golde im durchgieſſen eine rohte Farb gibt/ und es wol reinigt/ und hatman weiter nicht zu ſorgen/ woher es komme.
Auch doͤrffen ſich die abgelegenen Nationen nicht eben ſo bethoͤren/ und ihnen faͤſt einbilden laſſen/ als ob nur allein in Vngarn und Siebenbůrgen das beſte Antimonium zu finden/ welches ſie anders nicht als mit ſehr groſſen Unkoſten verſchreiben/ und doch betrogen werden koͤnnen/ und kombt dieſer Miß verſtand nur von dem Moͤnch Baſilio Valentino, weil er das vngeriſche Antimonium ſo hoch růhmet/ und auch ſolches gut befunden/ haͤtte er aber eins aus Spanien oder andern goldreichen Orten probirt/ wůrde er eben daſſelbe Zeugnuß davon haben geben můſſen.
Es geben ſonſt auch andere vor/ daß/ wann man ein wenig gepulffertes Antimonij mit flarckem Spiritu aceti imbibire und benetze/ hernach daſſelbe auff einem eiſernen Blech oder irdenen Geſchirr gelind verrauchen laſſe/ daß das Antimonium nicht flieſſe:
Wann dann endlich das Spießglaß Pulffer roͤhtlich zu růck bleibe/ ſey an der Gůte deſſelben Antimonij nicht zu zweiffeln; aber wie dem allen/ ſo iſt wie gedacht/ keine gewiſſere Prob/ als daß es von einem guten goldreichen Ort komme/ es ſey nun auß welchem Lande der Welt es wolle/ zu dem iſt ein jedes Antimonium ein rohes Gold-Ertz/ und kan durch Kunſt beſſer gezeitiget werden/ wie dann Zwelferus bezeugt/ daß er mit ſeinen Augen bey einem 94. jaͤhrigen Doct. Med. Namens Adamus Zuſnerus geſehẽ/ daß derſelbe die Mineram Antimonij durch Befeuch- und Eintraͤnckung geſaltzener und laugenhafftiger Waſſer dermaſſen gezeitiget/ daß ein groſſer Theil derſelben zur Solariſchen und Lunariſchen Fixitaͤt gebracht worden.
Aus dem Antimonio ein purgirendes Glaß zu machen.
NImb deß beſten Spießglaſes ſo viel du wilt/ ſtoß und reib es gantz klein/ thu es in eine irdene unverglaſurte Schuͤſſel/ oder ein ander weit irden Geſchirr/ ſetz es über glůhende Kohlen unter einen Camin/ rühr es ſtets aneinander umb/ mit einem kůpffern Inſtrument/ und laß gantz nichts von Eiſen darzu kommen/ meide auch zu ſolchem Handel die irdene Geſchirr/ worunter etwan haltens halber im præpariren Hammerſchlag oder Eiſenfeil gethan worden/ man bekombt ſonſt kein recht Vitrum Antimonij, und wann es im růhren ſich etwann zu Kluͤmplein auffeinander ſetzt/ ſo muß mans vom Feuer thun/ und wieder klein reiben/ alsdann abermal ůber dem Feuer continuirlich růhren/ und ſo offt es zuſammen laufft/ wieder zu Pulffer reiben/ und ůber den Feuer mit růhren halten/ biß es nicht mehr zuſammen laufft/ ſondern ſich zu einem grauen Pulffer oder Aſche calcinirt/ und eine ſtarcke Hitz ohn Schmeltzen vertragen kan; Wann man es ſo weit hat/ muß man es alſo fort in einem Schmeltztiegel ſchmeltzen/ ſonſt ziehet es Lufft an und gibt kein recht klar Glaß/ auff dieſe Weiſe aber/ wird in einer halben Stunde ein helles ſchoͤn rohtes Glaß darauß/ ſolte aber das Glaß im Schmeltzen nicht wollen durchſichtig werden/ ſo wirfft man nur etwas Schweffel Stůcklein weiß im Fluß darauff/ wie in Præparatione nitri geſchicht/ ſo macht es das Vitrum Antimonij in kurtzem ſchoͤn klar und durchſichtig/ alsdann gieß es auß in ein gewaͤrmbt Meſſingen-oder Kupffern Becken/ damit koͤnnen ſich ſtarcke Leute purgiren/ wann ſie ein Stuͤcklein dieſes Vitri ůber Nacht in zwey oder drey Loͤffel voll/ und nicht mehr/ Wein legen/ und folgenden Morgen den Wein außtrincken/ und über eine Weile/ wann ihnen brecherlich wird/ ein Theil Brůhe hernach ſchlurffen/ ſo führt es alle Unreinigkeit deß Magens mit Erbrechen auß/ und macht ein paar Sedes zugleich mit; Man kan auch den Regulum Antimonij obgedachter Weiſe calciniren/ und darauß ein Glaß ſchmeltzen/ welches gelindere Vomitus macht; auch gibts einen glaſſigen Fluß/ wann zwey Theil Spießglaß und ein Theil Salpeter untereinander gerieben/ und bey wenigem in einen glühenden Tiegel getragen wird/ biß alles verpufft iſt/ welches nach Erkaltung in einem andern Tiegel einer gantzen Stunde lang flieſſen muß/ und wann es klar genug/ koͤnnen in Vorraht gebrante irdene Becherlein vorhero in einem andern Oefelein glůhend gemacht/ und alsdann in dergleichen im Tiegel flieſſenden Vitro Antimonij, eine weile mit Eindruckung unter daſſelbe gehalten werden/ biß ſich das Vitrum überall in und außwendig angelegt/ und die Becherlein verglaſet/ da dann ſolche verglaſete Becherlein in einem andern darneben angefeurtem Kůloͤfelein allgemach muͤſſen abgekuͤlt werden/ damit die Glaſur in jehlinger Erkaltung nicht abſpringe/ in deren einem man ebenmaͤſſig nur 2. oder 3. Loͤffel voll ſeines Trinckweins ůber Nacht an einem warmen Ort ſtehen laͤſt/ und deß Morgens hernach außtrinckt/ und damit ſich weiter haͤlt wie allbereit gedacht worden/ und wehret ſolche Krafft an dergleichen Becherlein und einem jeden Vitro Antimonij ſehr lang/ ſo daß man das jenige was einmal gebraucht wird/ ſtets wieder alſo brauchen und auffs neue damit purgiren kan/ ſo offt man will/ und dafern ja nach langem und vielfaͤltigem Brauch zum purgiren dergleichen Vitrum etwas ſchwach wird/ laͤſt man es nur wieder im Tiegel ſchmeltzen/ ſo iſt es wieder ſo kraͤfftig wie das erſte mahl/ ſo daß ſolche purgirende Tugend in dergleichen Vitro faſt unerſchoͤpfflich iſt.
Wie man auß dem Antimonio ſeine 3. Principia daraus ſolches/ wie auch alle metalliſche Corpora gewachſen/ unterſchiedlich ſepariren/ und jedes abſonderlich vorzeigen kan.
NImb Spießglaß ſo viel du wilt/ zum Exempel fůnff Viertel Pfund/ důnne eiſerne Naͤgel ein halb Pfund/ laß die Naͤgel vorm Geblaͤſe oder im Windofen wohl glůhen/ als dann trag das Spießglaß auch darzu/ und gib ihnen gut ſtarck Schmeltzfeuer/ biß alles im Tiegel lauter fleiſt/ alsdann wirff darauff einen Loͤffel voll reinen Salpeter/ derſelbe præcipitirt den Regulum deſto beſſer/ wann der Salpeter verbrand/ ſo gieß alles in einem vorgewaͤrmten und geſchmierten Gießpuckel/ wanns geſtanden und hart worden/ ſo ſtutz den Gießpuckel umbgeſtůrtzt auff die Erde/ daß der gegoſſene Kegel herauß falle/ davon ſchlag die Schlacken ab/ und ſtoß ſolche zu Pulffer/ mache eine ſtarcke Lauge von ungeleſchtem Kalck und gebrantem Weinſtein/ und filtrir ſelbige/ darin ſiede das Schlacken-Pulffer biß es ſich gefaͤrbt/ alsdann die gefaͤrbte Lauge ab/ und andere wieder daran gegoſſen/ die gefaͤrbten Laugen filtrirt/ und etwas Eſſig drein getroͤpfflet/ ſo ſchlaͤgt ſich ein Pomerantzen farbes Pulffer zu Boden/ welches/ wann man es abſuͤſt und trucknet/ und auff glůhende Kohlen ſtreuet/ ſo brent es wie gemeiner Schweffel/ und riecht auch alſo/ und alſo hat man das Principium Sulphuris abgeſondert/ zu deſſen Separation noch andere Wege ſind/ wie davon in der Stadt- und Land-Apotheck mit mehrerm gehandelt/ und ſolche Separation umbſtaͤndlich gelehret worden.
Ferner thu obgedachten Regulum wieder in den Tiegel und laß ihn flieſſen/ ſchütt wieder etwas Salpeter drauff/ und gieß ihn wieder in den Gießpuckel/ wiederhole ſolches Schmeltzen auch zum dritten und vierden mahl/ oder biß er rein genug iſt/ deſſen Zeichen iſt/ wann er nach dem außgieſſen in den Gießpuckel und Kaltwerdung oben auff einen ſchoͤnen Stern hat/ doch will der Stern nicht allemahl gerahten/ ſondern nur bey klarem Wetter/ derowegen iſt der Regulus nach dem dritten oder vierdten Schmeltzen rein genug zu achten/ der Stern ſey gleich darauff zu ſehen oder nicht; Dieſes Reguli muß man zu itziger vorhabenden Prob zwey oder drey Pfund machen/ ſolchen alsdann klein ſtoſſen/ und in zwo glaͤſerne Retorten thun/ deren Haͤlſe meinander ſchlieſſen/ alsdann nimb reinen Salis tartari, und klaren Salmiacs, jedes zwey Pfund/ pufferiſir und vermiſch ſolche/ laß ſie auff einer Glaßtaffel im Keller flieſſen/ und empfahe ſie in eine Glaßſchale/ dieſes Liquoris gieß 2. oder 3. Pfund auff gedachten Regulum, ſchütt auch Aquafort und Spiritum Salis darauff/ ſo viel als gnug iſt/ oder biß ſie zuſammen hefftig auffwallen/ denn fůg die Retorten zuſammen/ und ſetz ſie in ziemlich warmen Sand 4. 5. oder 6. Wochen/ biß es eine weiſſe truckene Maſſa werde/ welches ein Zeichen der Auffſchlieſſung deß Reguli iſt/ dann pulfferiſir die Materi/ und verſuchs mit einem wenigen davon/ thu es in einer glaͤſerne Retorten in eine Sand-Cappelle/ und feure per gradus zu letzt gar ſtarck/ ſo ſublimirt ſich der Salmiac, und fůhrt den Mercurium mit auff/ ſolchen vermiſch mit 2. Theil ungeloͤſchten Kalck/ und treibs im freyen Feuer lebendig herůber/ es gibt aber wenig lebendigen Mercurij/ doch iſts zum Beweiß genug/ daß das Spießglaß in einen lebendigen lauffenden Mercurium oder warhafftiges Queckſilber koͤnne auffgeſchloſſen werden/ welches viel nicht glauben wollen/ hier aber in der That befinden koͤnnen/ man hat ſonſten beſſere Wege dergleichen zu verrichten/ iſt aber unnoͤhtig/ alles gemein zu machen/ und kan man ſolcher Geſtalt das Principium Mercurij von den andern beyden abgeſondert in flůſſiger lauffender Geſtalt vor Augen ſtellen.
Nun koͤnt man zwar obige Remanentz, darauß der Mercurius ſublimirt worden/ außlaugen und zu Saltz machen/ weil es aber Verdacht geben moͤcht/ als obs vom Sale tartari und Salmiac herrühre/ ſo nehme man friſchen Regulum, reibe ihn klein/ thu das Pulffer in eine Fiol/ leg ſolche vermacht auff die Seite in eine Sand-Cappelle/ feure ziemlich ſtarck Tag und Nacht/ und ſo ſich etwas auff ſublimirt, muß man die Fiol herum drehen/ daß das auff-ſublimirte zu unterſt komme/ und ſolches Taͤg- und Naͤchtliche feuren muß man viel Wochen continuiren/ biß nichts mehr auff ſublimirt, ſondern alles unten fix bleibe/ ſo hat ſich ein Theil deſſelben in ſalßige Natur begeben/ ſo das es ſich im Keller mit der Zeit ſolvirt, und man es filtriren/ und in ein warhafftiges Saltz congeliren kan/ wie dann auch auff andere Wege ohn Zuſatz auß dem Antimonio ein Saltz gebracht werden mag/ iſt aber an dieſem Zeugnuß gnug/ daß auch das Principium Salis auß dem Spieß glaſe abſonderlich zu bringen/ und à part dem Geſicht vorzuzeigen.
Was ſonſt das Antimonium vor ein wunderlich Corpus iſt/ und allerley Tugend-Geruch/ Geſtalt und Geſchmack anderer Ding in ihm hat/ auch darauß zu bringen/ davon ſind der trefflichſten Maͤnner Zeugnůſſe vorhanden/ und hab ich deren unterſchiedliche ſelber in der Experienz alſo befunden/ fůrnemlich aber iſt mir ůberauß wunderlich/ ſeltzſam und frembd vorkommen/ als ich einsmals im Sand ein Waſſer darauß diſtillirt/ und die ſubtilen Důnſte dar eben ſolche weiſſe Spinweben zuſehentlich generirt/ als unterweilen zu gewiſſer Zeit in der Lufft etliche Tage nacheinander haͤuffig zu fliegen pflegen/ und zwar in ſehr langen Spinwebichten faͤdenen/ ſo ſich hin und wieder an die Hecken haͤngen/ welche ſonder Zweiffel auch von ſubtilen ſaltzigen Exhalationi bus und Důnſten der Erden herkommen/ und durch einen gewiſſen Grad der Waͤrme in der Lufft alſo congelirt werden/ wie ſolches an den Schneeflochen auch erſcheinet/ die im Winter alle Tage auß den Kellerdůnſten congelirt geſehen werden/ und von der Kaͤlte/ obgedachte aber von der Waͤrme ihre Geſtalt gewinnen/ worauß zu ſchlieſſen/ daß das Antimonium ein Univerſal Weſen iſt/ ſo alles in ſich hat.
Von Probirung deß Queckſilber-Ertzes.
IN Mangelung der Retorten/ welche am bequemſten zu der Prob deß Zinober-Ertzes ſind/ nimbt man in der Eil einen Topff oder Schmeltztiegel/ bohret durch deſſen Boden etliche kleine Loͤchlein/ ſetzt ſolchen in einen andern Topff/ der ſo weit/ daß nur der Boden deß obern Topffs hinein mag/ alsdann wird der Rand deß untern uͤber den darein geſteckten Boden deß obern Topffs mit gutem Luto an lutirt, und alles wol verſtrichen/ auch oben auff einen Deckel auff den obern Topff nach Einthuung deß abgewogenen Ertzes gantz beheb und faͤſt lutirt, und muß in dem untern Topff ein ziemlicher Theil Waſſer ſeyn/ wann nun das Lutum alles wol trocken iſt/ ſo wird ein Loch in die Erde gemacht/ und die Toͤpffe auffeinander ſo tieff drein geſetzt/ daß nur der Hals deß untern Topffs herauß gehe/ alsdann wird ein Feuer ůber und umb den obern Topff gemacht/ ſo treibt die Hitz von oben den lebendigen Mercurium/ welcher die Hitz flichet/ auß dem Ertz unter ſich in das kalte Waſſer/ aber man kan ſchwerlich ſo dichte Verſtreichungen machen/ daß dadurch nicht ſolte ein gut Theil Queckſilber experiren oder ausdaͤmpffen/ und noch darzu die jenigen beſchaͤdigen die dabey ſtehen/ weil deſſen Rauch/ wann er offt mit dem Athem eingezogen wird/ laͤhme und zittern der Glieder oder zum wenigſten ein ſtetes ſeiffern auß dem Munde zu verurſachen pflegt/ doch iſt weniger Gefahr/ wann dergleichen unter einem Camin geſchicht; Man koͤnt auch eine ſolche Prob in eine irdene Retorten thun/ und deſſen Schnautze 3. oder 4. Finger breit tieff in kalt Waſſer haͤngen/ ſo begibt ſich das Queckſilber in dem Geſchirr/ darin das Waſſer iſt/ alſobald zuſammen in ein Corpus, wie es dann ins gemein mit dem Gekretz auch alſo gehalten wird/ aber ich hab gemercket/ das der Mercurius auch durch die Poros der irdenen Retorten/ ungeachtet ſie von einem Stück ſind/ expirirt/ und ſich ein Theil verliert; derhalben iſt nichts beſſers/ wann man eine gantz accurate Prob machen wolt/ als das es in einer beſchlagenen glaͤſernen Retorten im freyen Feuer per gradus geſchehe/ und auch ein Glaß mit Waſſer vor lutirt werde; und dafern es ein recht Zinober-Ertz iſt/ künt man ein Theil Eiſenfeil drunter thun/ und es auch mit in Waſſer ſolvirtem Sale tartari imbibiren/ damit der Schweffel zu růck bleibe/ und nicht ein Theil Zinobersweiſe in dem Halſe deß Retorten ſich anlege/ welches dann auch die beſte Refivication deß antimonialiſchen und gemeinen Zinobers iſt.
Allhier faͤllt auch vor zu erinnern/ das unterweilen ſo wol die Materialiſten als andere Kaͤuffer deß Queckſilbers/ mit verfaͤlſchtem Queckſilber betrogen werden/ da nemlich Leute gefunden werden/ welche das Queckſilber mit amalgamirtem Bley vermehren/ und ſo ſubtil vereinigen koͤnnen/ daß das Bley mit durch ein Leder ſich drucken laͤſt/ welches hernach den Goldſchmieden in ihrem vergůlden/ und andern die Queckſilber brauchen muͤſſen/ groſſe Hinderung bringt/ wann ſie unverſehens an ein ſolch verfaͤlſchtes gerahten; ſolchem nun vorzukommen/ kan ſich einer in Einkauffung deß Queckſilbers der Geſtalt dafůr huͤten/ wann er nemlich ein wenig deſſelben Mercurij in einem Scherben oder eiſern Loͤffel auff glůhende Kohlen thut/ iſt er nun mit Bley verfaͤlſcht/ ſo kracht er im Feuer wie Kochſaltz/ und ſpringt alles weg.
Dafern auch einer allbereit mit ſolchem Mercurio angefuͤhrt iſt/ kan er ſolchen nur per Retortam in kalt Waſſer treiben/ wie hie oben gelehrt iſt/ ſo iſt er wieder gut zu brauchen wie ein anderer.
Wie auß dem gemeinen Queckſilber Zinober gemacht wird.
MAn nimbt an Gewicht zwey Theil wolgereinigten Queckſilbers und ein Theil ſchoͤnen compacten gelben Schweffel/ laß den Schweffel in einem glaſierten Hafen gelind zergehen/ und ruͤhre alsdann das Queckſilber mit einer hoͤltzern Spatel drunter/ biß ſie ſich wol miteinander incorporirt, und dafern der Schweffel unverhofft ſich anzuͤndet/ wie er dann leicht thut/ muß man ihn mit der Stürtze deß Topffs/ oder mit einem Lumpen ſo feucht iſt/ auß daͤmpffen/ alsdann die Maſſam erkalten/ und reibs auff einem Marmel/ dann thue es in einen beſchlagenen Kolben/ und gib erſt gelinde/ hernach ſtaͤrcker Feuer/ erſtlich ſteiget ein gelbrohter Rauch/ ſo allgemach roͤhter wird/ wann er nun begint ſchwartzroht zu werden/ muß man hefftige Hitze geben in die 6. Stunden lang/ ſo hengt ſich der Zinober an den Seiten deß Glaſes an/ was am Boden bleibt und in den Alembic ſteigt/ daſſelbe taugt nichts/ ſondern wird weggeworffen.
Mankan auch das Queckſilber in Aquafort ſolviren/ wann er dann aller auffgeloͤſt iſt/ ſo thut man zu 2. Theilen Mercurij ein Theil pulfferiſirten Schweffel/ und treibt das Scheidwaſſer in einer glaͤſern Retorten davon/ ſo wird es ſo gut und beſſer als zuvor/ und bekombt eine gradir-und figirende Art/ wann alles Waſſer herůber/ ſo vermehre das Feuer allgemach/ und treib zu letzt ſehr gewaltig etliche Stunden lang/ ſo wirſtu ebenmaͤſſig einen ſchoͤnen Zinober bekommen/ dieſer wird nun gebraucht zu der Mahlerey/ auch in der Buchdruckerey zu der rohten Schrifft der Calender/ und was ſonſt roht ſeyn muß/ deſſelbigen gleichen/ wird es auff ſonderlichen Mühlen gantz zart gemahlen/ und unterdas gemeine Siegellack temperirt/ ſelbiges damit roht zu machen/ wird auch zur Chyrurgij und ſonſten mehr gebraucht.
Von Gebrauch etlicher andern Bergarten/ und erſtlich vom Arſenico.
ICh hab droben erwieſen daß das Arſenicum ein weſentlicher Theil aller metalliſchen Ertz ſey/ welches daher erſcheinet/ daß er im Schmeltzen auß allerley Ertz in groſſer Menge raucht/ und auch deßwegen Fumus Metallorum genant wird/ ſo/ daß alles was auß den Metalliſchen Ertzen raucht/ und ſich in Blumen oder Flores anlegt/ ein Arſenicum zu nennen/ ungeachtet daß nicht ein jedes gifftig iſt/ ſondern der florirſirte Zinck und Galmey und Tutia ſo unſchaͤdlich/ daß auch die beſten Medicamenta der Augen drauß zu machen/ deſſen Urſach ich zu ſeyn achte/ daß ſolches ein ſaturniniſch Arſenicum iſt/ wie dann der Saturnus oder Bley jederzeit groſſe Sůſſigkeit in ſich hat/ und dieſes Arſenicum dulce macht das Kupffer gelb/ jenes aber weiß/ hier aber wird allein vom gifftigen Arſenico gehandelt/ welches Gifft gleichwol auch nur ein accidens oder zufaͤllige ſchaͤrffe iſt/ und durch den Salpeter gantz und gar genommen werden/ auch vielleicht durch andere Mittel mehr/ wie dann etliche vorgeben/ daß es durch gewiſſe Sublimationes all ſeines corroſivs koͤnne entbunden werden/ und einzunehmen gantz heilſam gemacht werden/ ſo ich in ſeinem Werth laſſe.
Es iſt aber das gifftige Arſenicum dreyerley/ weiß/ gelb/ und roht/ das weiſſe wird zur Chyrurgie aͤuſſerlich gebraucht/ auch zum faͤrben der Tuͤcher/ und mahlen:
Das gelbe und rohte aber nur allein zur Mahlerley/ unter dem gelben wird auch das Auripigment verſtanden/ welches in ſeinen eigenen Gaͤngen waͤchſt/ und nicht auß den Ertzen getrieben wird/ hat Schweffel und Arſenicum beyſammen/ auch findet ſich recht ſchoͤn roht Arſenicum ſo per Aſcenſum oder Decenſum auß Gold Ertzen kombt; Ohn Zweiffel ſtecken viel Heimlichkeiten im Arſenico, davon aber wenig bekant iſt/ auß Urſachen/ daß ſich niemand in dieſen gifftigen Dingen exerciren mag/ wie dann auch nicht ohn Urſach/ in dem gar leicht einer davon dermaſſen beſchaͤdigt werden mag/ daß er es nicht mehr ůberwinden kan.
Von Kobolt.
DIe aller gifftigſte Bergart mag wol ein recht Ertz deß weiſſen Arſenici genennet werden/ iſt ein unzeitig Silber-Gewaͤchs und zeitiges Arſenicum, wie dann andere Silber-Ertz mehr das weiſſe Arſenicum haͤuffig bey ſich fůhren/ fůrnemlich das roht Guͤlden-Ertz/ welches ein ſo reich Silber-Crtz/ daß es die Helffte gut Silber gibt/ und kan doch das weiſſe Arſenicum gantz haͤuffig darauß ſublimirt werden/ worauß zu vermuhten/ daß das Arſenicum ein Anfang ſey der weiſſen Metallen/ und ihr Ende das Silber/ der gemeine Schweffel aber ein Anfang der rohten Metallen/ und ihr Ende das Gold/ doch allwege mit Einmiſchung deß Queckſilbers; Es ſolvirt ſich der gepulfferte Kobolt gantz gern im Aquafort gleich einem Silber/ haͤlt auch gemeiniglich gut Silber/ welches dann ein Zeichen/ daß es ein unreiff Silber-Ertz ſey/ geſtaltſam auch die Eigenthumbliche blaue Farbe deß Silbers in Copia darin zu finden/ wie dann mit Zuſatz der Pottaſchen und flůſſigen Sandes die blaue Farb Zaffer genant hierauß/ wie auch auß dem Wißmuth Schlacken gemacht wird/ worauß abzunehmem/ daß auch das Wißmuht-Ertz eine unzeitige Minera deß Silbers ſey/ doch zeitiger als der Kobolt/ weil darin weit mehr gutes Silbers gefunden wird.
Vom Galmey.
DEr Galmey iſt eine ſaturniſche Bergart/ und iſt zweyerley/ als der Berg-Galmey/ ſo in ſeinem Ertz unflüſſig gefunden wird/ und der jenige ſo zwar flůſſig iſt/ ſolche Flůſſigkeit aber nicht vom Galmey/ ſondern dem zugemiſchten Bley-Ertz darinn er gemeiniglich waͤchſt/ herrůhret/ welche zwey ſich im Feuer von einander ſcheiden/ in dem der unflüſſige Galmey in den Schmeltzoͤfen herauß raucht/ und ſich Schichts weiſe anlegt/ da er dann abgeſtoſſen/ und zum Meſſing machen gebraucht wird/ dann beyderley Gattung gantz gern in das Kupffer im Feuer gehen/ und ſolches der Geſtalt am Gewicht vermehren/ daß auß einem Pfund Galmey etwas mehr als ein halbes Pfund mit in den metalliſchen Fluß deß Meſſings kombt/ ſonſten aber weiß man noch zur Zeit keinen andern Weg ſolches Mineral in ein metalliſch Corpus zu ſchmeltzen als mit Zuſatz Kupffers/ es wird auch in der Chyrurgij gebraucht zur Trocknung der flůſſigen Schaͤden/ doch iſt ſein Gebrauch nur aͤuſſerlich/ wiewol ſich einige unterſtehen mit dem Spiritu Salis einen Exrract drauß zu machen/ und ſolchen als ein Purgation einzugeben/ mit was Succeſs, iſt noch nicht am Tage.
Vom Speauter ſo auch Zinck genant wird.
DAsſch were Gewicht und ſchoͤne dem Zien ůberlegene Weiſſigkeit dieſes Minerals zu erkennen/ daß es mercurialiſcher Compoſition ſey/ iſt aber noch gantz unzeitig/ und flůchtig/ wie es dann leicht ſich im Feuer in einen Rauch oder ſublimirende Flores erhebt/ es iſt aber dieſer Rauch kein eorroſiviſch Arſenicum, ſondern den Augen überauß angenehm/ wanns in andere Augenwaſſer vermiſcht wird/ es wird der Zinck dem Zien zugeſchmeltzt/ welches er in ſeinem weiſſen Glantz gleichſam ſchoͤner und haͤrter macht/ da hergegen deß Kupffers rohte Geſtalt durch ſeinen Zuſatz in eine gelbe veraͤndert wird; Es ſchlagen ſich auch die ſolvirte Metallen gar gern am Zinck nieder/ ſonſt iſt von ſeinen Tugenden noch wenig bekant/ und iſt zu vermuhten/ weil alle Acida es gern angreiffen/ es vielleicht zur Præcipitation deß ſauren Succi Hypochondriaci der melancoliſchen Menſchen dienen moͤcht/ davon ich umb Urſach zu fernerem Nachdencken zu geben/ diß wenige gedencken wollen.
Von Alumine Plumoſo Federweiß und Steinflachs genant.
DIß Mineral wird von etlichen mit zur Diſtillation der Scheidwaſſer genommen/ und unter Salpeter vermiſcht/ in Meinung figirende Aquas fortes durch deſſen Zuſatz zu machen/ man will auch verſichern/ daß es wieder alle Zauberey ſehr kraͤfftig befundẽ werde; Seiner aber allhier zu gedencken hab ich Urſach genom̃en/ weil ich ein Dacht darauß geſehẽ ſo zart als obs von Baumwoll waͤre/ welches Dacht mit Spiritu Salis Armoniaci gemacht worden/ weil nun viel Nachfragens iſt/ wie doch die Alten ihre unverbrenliche Leinwad (welche wann ſie ſchmutzig worden/ ſie nur ins Feuer ſollen geworffen/ und wieder mit auß glühen gereiniget haben) bereitet und zugerichtet haben moͤchten/ hab ich dergleichen allhier gedencken wollen/ daß auff die Weiſe wie obgemeldete Dacht geſchienen/ nemlich wie eine zarte Baumwolle/ es wol ſolt moͤglich ſeyn/ daß auß einer ſolchen Wolle Garn geſponnen/ und ferner darauß Tuch gewebt wůrde/ maſſen daſſelbe Dacht auch Schneeweiß erſchienen/ und alſo es dergleichen Leinwad an der allerweiſſeſten Farbe nicht ermangeln wůrde; ſtehet aber in eines jeden Belieben/ dieſem weiter nachzudencken/ oder auch darinn einigen Verſuch zu thun.
Von roht-und weiſſem Talck.
DEr Spiritus Salis oder Aqua regis ziehet auß dem rohten Talck eine Goldgelbe Tinctur ſo gantz außſiehet wie eine Solutio auri, ſolche wird abgegoſſen und abgezogen/ biß zur gaͤntzlichen troͤckene/ alsdann wieder darauff gegoſſen/ ſo extrahirts nur die Tinctur und laͤſt den Berg liegen/ welchen es zuvor mit auffſolvirt/ wann nun der Talck güldiſch iſt/ wie deren viel gefunden werden/ ſo kan ſolcher ſolariſche Extract wol zur Medicin als auch zu ſeiner ferneren Zeitigung zu Nutz gemacht werden.
Den weiſſen Talck aber hat mehr das Frauenzimmer als anderer darauß hofflicher Nutz bekant gemacht/ welcht auß ſelbigem ein weiß fett Oehl begehren/ und damit ihre Haut weiß und zart zu machen/ auch die Runtzeln damit außzutilgen/ und wollen deßwegen keinen Koſten ſparen/ ſo daß deßhalben groſſe Nachfrage iſt nach einem wahren Talckoͤhl/ ich hab aber noch zur Zeit kein recht fett Oehl auß dem Talck geſehen/ und kan alſo davon kein Zeugnůß geben.
Zum Talck kan auch das unverbrennliche Fraueneiß gerechnet werden/ darunter dann fůrnemlich das Mußcoviſche berůhmt iſt/ welches ſich in ſehr ſubtile Blaͤtter zerſpalten laͤſt/ und von Mahlern gebraucht werden.
Sonſt kommen auch auß dem Regno minerali die Chriſtallen/ darauß man Augenglaͤſer wie auch Brennſcheiben (umb dadurch mit den Strahlen der Sonnen anzuzünden) und andere Sachen macht; Item der Blutſtein/ ſo ein Eiſenertz iſt und in Cementationibus, wie auch in die Artzney-Kunſt und Chyrurgij vielfaͤltig gebraucht wird.
Item der Bruchſtein Oſtiocolla genannt; Item der Pinsſtein/ deßgleichen der Alabaſter und Marmelſtein/ und andere Berg-Geburten mehr/ darunter auch der edle Mühlſtein nicht zu vergeſſen/ weil er ein Urſach gutes Mehls und Brods/ auch ſoll endlich der Kalckſtein nicht dahinden bleiben/ weil wir ſeiner zu bauung der Haͤuſer nicht entrahten koͤnnen/ auch an etlichen Orten lebendiger Kalck gefunden wird/ welchen die Natur in dem Gebůrg ſelber gebrant hat/ würde aber zu weitlaͤufftig von all den Dingen viel zu gedencken; derhalben ich hiemit auch dieſes vierdte Buch will beſchloſſen haben.
Ende deß vierdten Buchs.
Das fuͤnffte Buch.
In dem fuͤnfften Buch wird beſchrieben/ die Salpeter-Erden/ ihre Eigenſchafft/ und wie ſie zuerkennen/ auch wie Laugen davon gemacht/ und zum wachſen geſotten/ nachmals der rohe Salpeter geleutert/ und das Saltz darvon geſchieden/ und rein gemacht ſoll werden/ ſambt einem ſonderlichen anhangenden Bericht/ wie die ſchwache Salpeterlaugen/ am Salpeter zu verreichern/ und mit beſſerm Vortheil zu ſieden ſey.
Item/ wie man die Kieß auff Vietril/ die Alaun Ertz auff Alaun/ deßgleichen alle Brunnen auff Saltz probieren ſoll.
Vom Salpeter.
DIeweil der Salpeter zu den vorbeſchriebenen Sachen/ ſonderlich zum Scheidwaſſerbrennen/ viel gebraucht wird.
Derhalben einem jeden/ der ſich ſolcher Arbeit brauchen/ von noͤhten ſeyn will/ daß er auffs wenigſt/ den Salpeter ſelbſt laͤutern/ und vom Saltz reinigen koͤnne/ ſo will ich denſelbigen/ und andern Liebhabern natuͤrlicher Ding/ hie in dieſem Buch/ einen rechten und außfuͤhrlichen Bericht thun/ was Salpeter fuͤr ein Species ſey/ wovon er gemacht/ auch wie er geſotten ſoll werden/ damit er im Fall der Noht/ zu ſeinem Gebrauch denſelben ſelbſt machen koͤnne.
Warum das Salpeterſieden bierinn behen wird.
Der Salpeter iſt ein Steinſaltz/ welcher ein ſchnell kaltes Feuer in ſich hat/ derhalben zu vielen Sachen/ ſonderlich zu den Scheidungen/ darvon ich in meinen vorigen Buͤchern geſchrieben/ neben dem groſſen Gebrauch deß Buͤchſen-Pulffer machens dienſtlich/ und deß nicht entrahten kan werden/ er wird aber auß mancherley Erden/ wie hernach folget/ gemacht.
Welche Erden zum Salpeterſieden dienſtlich und gut iſt.
DIe beſte Erden/ die am Salpeter am reicheſten/ und nicht viel Saltz hat/ iſt die Erden/ auß den alten verlegenen Schaffſtaͤllen/ die faſt treug und nicht naß iſt/ die andere Erden/ die auch guten Salpeter gibt/ iſt der Kalck oder Laͤimen/ von gar alten Mauren/ die an einem Ort/ oder in einer Stadt/ da das Erdreich deſſelben Landes/ an ihm ſelbſt Salpeteriſch iſt/ nicht faſt zu naß am Regen/ auch nicht allwegen treug geſtanden haben/ ſondern bißweilen feucht worden/ und dann die Sonn wider daran hat ſcheinen koͤnnen/ nach dieſer iſt die Erde/ die von zerbrochenen Kalckmauren/ da Haͤuſer eingeriſſen/ und ſolcher Schuͤtt auff die gewelbte Keller geſchuͤtt/ und etliche Jahr allda gelegen hat/ die beſte/ ſolche Erde wird derhalben fuͤr gut geacht/ daß ſich der Dunſt auß dem Keller/ durch das Gewelb darein ziehen kan/ und dann von oben herab/ von wegen deß taͤglichen gieſſens/ auch feucht und der Salpeter alſo darinn generirt wird/ und iſt ſolche Erde am tieffſten auffzuheben/ dann ſie ligt von oben nieder/ biß auff das Gewelb gut/ welche durch obgemelden Weg/ wie tieff man die Erden nehmen/ probieret werden ſoll.
Auß den Schaffſtaͤllen.
Alten Man ren.
Der Schuͤtt auff gewelbten Kellern.
In ungepflaſterten Haͤuſern.
Auch iſt alle Erde/ in ungepflaſterten Haͤuſern/ Kellern oder Kammern/ die alt/ und lang gelegen hat/ gut/ aber wo die nicht auff Kellern ligt/ ůberein Spann oder halbe Ehlen tieff/ nicht gut auffzuheben/ darumb muß die probieret werden/ allein das ſoll man berichtet ſeyn/ daß die Oerter deß Landes/ da man Salpeter ſieden will/ an ihm ſelbſt auch ſalpeteriſch ſeyn/ oder eine Natur zum Salpeter/ daß ſich derſelb darinn wirckt/ haben můſſen.
Welche oͤrter Landes ſalpeteriſch ſeyn.
Das ſeynd fuͤrnemlich die Oerter/ welche in guten ebnen fetten/ und laͤimichten Landen ligen/ darnach iſt alle die Erde/ in denungepflaſterten alten Roßſtaͤllen/ die alten verlegne Kerichthallen fuͤr den Staͤdten/ wann dieſelbigen durchgraben werden/ damit die Sonne darinnen wuͤrcken kan/ deßgleichen die alten Antritt/ die Erden auß dem Brau- und Ferbhaͤuſern/ und von denen Orten/ da man mit Alauniſchen fetten Dingen umbgehet/ Item auch die alten Aſchen/ die von Seiffenſiedern und Gerbern/ in Hallen fuͤr die Stadt weg geſtůrtzet/ und alle andere Aſchen/ darvon Laugen gemacht wird/ zum Salpeterſieden zugebrauchen/ allein daß ſolche Erden faſt alle viel Saltz geben/ welches dann im ſieden verhinderlich iſt.
Roßſtaͤllen und verlegene Kerichts Hallen.
Antritt Brau- und Faͤrbhaͤuſern.
Seiffenſtederaſchen.
Wie die Salpeter-Erden ſollen probiert werden.
DIe Salpeter-Erden/ auch alle andere ſaltzige Erden/ ſoll man folgender Geſtalt probiren/ nemlich/ nimb die Erden/ thue ſie in ein Faͤßlein/ geuß Waſſer darauff/ daß ein zwerch Hand hoch daruͤber ſtehe/ laß zwo oder drey Stunden alſo ſtehen bleiben/ dann laß lauter abrinnen/ und behalt die Laugen.
Dann nimb ein Waͤglein/ welches ſonderlich darzu gemacht/ und ziemlich ſchnell ſey/ alſo daß es ein halb Pfund Probier-Gewicht ziehen kan/ und hab dann zwey meſſinge oder kuͤpfferne duͤnne gleich ſchwere Schaͤlichen/ ſetz in jede Waagſchal eines/ leg in das eine den Centner deines Probier-Gewichts/ in das ander Schaͤlichen tropff von der gemachten Laug/ mit einer Meſſerſpitzen oder mit einem kleinen Loͤfflein/ ein Troͤpfflein nach dem andern hinein/ biß ſo lang du einen Centner Laugen abgewogen haſt/ dann hebe mit einer Kornzang/ die Laug ſampt dem Schaͤlichen (das dann ziemlich groß/ damit ein Centner Laug wol darinn Raum hat/ ſein ſoll) auß der Waag/ und ſetz es auff ein ſonders darzu gemachtes Fůßlein/ uͤber eine kleine Waͤrm/ oder auff eine Spitzen von einem Blech/ halt ein ſtarck Liecht darunter/ ſo hebt die Laugen im Schaͤlichen an zu ſieden/ laß allgemach ſo lang ſieden/ biß alles einſeud/ und gelbweiß haͤrtlich wird/ hebs dann bald herab/ ſetz es wider in die Waag/ leg von deinem Probier-Gewicht ſo viel entgegen als es wiegt/ ſo ſiheſtu wie viel ein Centner der Laugen Salpeter gibt/ allein merck/ wann du der Prob zu heiß thuſt/ ſo wird im Schaͤlichen der Salpeter ſchwartzbraun/ und iſt verdorben/ dann machs nur auffs neue/ damit du deine Prob recht kanſt haben.
Wovon die Prob verdierbet.
Das Faͤßlein darinn die Salpeter-Erden zur Prob abgelauget wird/ A.
Das Faͤßlein/ darein die Laug rinnt/ B.
Das Waͤglein/ C. Der Meiſter welcher die Laugen probirt/ D.
Das Blech/ darauff forn auff der Spitzen die Prob im Schaͤlichen ſtehet/ E.
Das Liecht/ darmit die Prob eingeſotten wird/ F.
Damit du aber gewiß wiſſen kanſt/ ob es Salpeterſaltz oder Victril ſey/ ſo nimb mit einer Meſſerſpitzen auß dem Schaͤlichen/ von der gebliebenen Materi/ legs auff gluͤhende Kohlen/ wanns bald ſchmiltzet und brennt/ oder auff der Zungen ſcharpff und kalt iſt/ ſo iſts Salpeter/ iſts aber Saltz und kein Salpeter/ ſo ſpratzt es auff den Kohlen/ und fleuſt nicht/ und iſt auff der Zungen gleich einem andern ſcharpffen Saltz.
Durch ſolche Prob/ wann die fleiſſig gemacht wird/ wird offtmals verhuͤtet/ das nicht geringe und untůchtige ſaltzige Erden/ vergeblich eingefuͤhrt/ abgelaugt und verſotten wird/ wie ich in meinem hernach geſetztem Bericht/ gnugſam darvon Meldung thun will.
Nach gemachter Prob/ ſo gib mit Fleiß acht darauff/ wann der Salpeter verbrennt/ ob er auch viel Feces/ wie ein Aſchen/ die nicht verbrennt/ zu ruͤck ligen laͤſt/ welches dann Saltz iſt.
Dann wo man daſſelb befuͤnde/ und ob gleich die Erde in der Prob ziemlich reich waͤre/ ſo waͤre ſie doch ſo gut nicht zu achten/ als wann die Prob aͤrmer/ und auff den Kohlenrein verbrennt/ darumb iſt das Saltz nicht nuͤtz dabey/ ſondern muß in allwegen darvon gelaͤutert werden/ dann es die ſtarcke Laugen ſchwaͤcht/ und verhindert in vielen Dingen gar ſehr/ wie ſolches die Erfahrung gibt.
Ein andere Prob.
So aber einer dieſe Gelegenheit mit der Wag und den Gewichten nicht haben/ oder ſich nicht darauff verſtehen koͤnte/ der laſſe ihm ein Schaͤlichen/ einer Hand breit/ von Meſſing machen/ und thue von der gemachten Laugen darein/ und ſetze es auff eine kleine Kohlen gluͤet/ laß es einſieden/ wieoben gehoͤrt/ ſo kan erſehen/ ob die Laug von der gemachten Erden/ reich am Salpeter ſey/ oder nicht/ welches auch ein Weg iſt/ dardurch man die Prob beylaͤufftig haben kan/ doch wer es durch Waag und Gewicht erfahren kan/ der iſt ſeiner Rechnung gewiſſer.
Wie die Salpeterlaug probirt wird/ das zeigt die vorhergehende Figur.
Wie die Laugen von den obgeſetzten Erden/ ſoll gemacht werden.
SO du von ſolcher Erden eine Lauge machen/ und ſieden wilt/ ſonderlich wanns in groſſer Menge geſchehen ſoll/ ſo laß die auff hauen/ ſo tieff ſie deiner befundenen Prob nach/ gut iſt/ ſchuͤtt ſie untereinander/ an ein drucken Ort/ alsdañ laß dir Buͤdden machen/ in der Groͤſſe/ daß in eine jede bey zehen Lauffkarꝛen/ oder Radbahren Erde gehen/ ſo viel daß du vermoͤg deines angeſtelten Siedwercks/ und Groͤſſe deß Keſſels/ Laugen genug haben kanſt/ wie dann zu einem gemeinen groſſen Siedwerck/ in dem der Keſſel zween Centner Kupffer wiegt/ acht Buͤdden gehoͤren/ die ſetze nach ſolcher Ordnung/ daß auff jede Seiten 4. Bůdden/ und alſo die achte gegen einander uͤber/ ſo fern voneinander zuſtehen kommen/ daß man mit einem Lauffkarn/ oder Radbahrn/ darzwiſchen geraum durchlauffen kan/ und ſollen die Buͤdden ein halbe Ehlen von der Erden ſtehen/ und eine jede vorn unten an der Seiten/ ein Zapffenloch haben/ darein man ein huͤltzern Zapffen/ den man auffziehen/ geſteckt kan werden/ dann ſolle unter den Buͤdden eine Rinnen liegen/ darinn die Laugen zuſammen in eine eingegrabene Buͤdden/ oder Sumpff/ rinnen kan.
Laugen- Buͤdden.
Wann die Buͤdden alſo geſetzt ſeynd/ ſo leg in eine jede/ einen durchloͤcherten hůltzern Boden/ der uͤber zween Finger hoch/ unten auffm Boden nicht auffleit/ auff denſelben leg einen darzu gemachten Boden von Ror oder Schilff/ ſo auff den Teichen oder Gemoͤß waͤchſt/ einer Viertel Ehlen dick zuſammen gebunden/ in Manglung aber ſolches Schilffs ſchuͤtt auff den durchgeborten Boden gehackt Stroh/ Spannen lang/ und auff daſſelbige Stroh/ leg ſchmale Bretlein/ daß es fein beyſammen bleibt/ ſo ſeynd die Buͤdden zugerichtet/ alsdann ſo lauff die Erden mit einer Radbar/ oder Lauffkarꝛen darein/ und wann du alte verlegne Gerber oder Seiffenſieder-Aſchen haben kanſt/ ſo ſchuͤtte erſtlich derſelbigen zween oder drey Lauffkarꝛen/ unten in die Bůdden/ und dann der andern Erden/ die du probiert und eingefuͤhrt haſt/ oben darauff/ das thue biß ſo lang die Buͤdden auff eine Spanne hoch/ gar voll iſt worden/ lege darauff ein geflochten Hurd oder Reiß/ ſtecks mit einem Holtz an darauff laß Waſſer tragen/ alſo daß ein gute zwerch Hand/ uͤber der Erden ſtehen bleibt/ koͤnt man aber den Vorthel haben/ daſſelbige mit einer Rinnen darauff zu ſchlagen/ waͤre es beſſer/ biß ſo lang/ daß das Waſſer eine gute zwerche Hand ůber der Erden ſtehen bleibt/ und daß man es auff die Hurd oder Reiß gieſſe/ damit keine Gruben in die Erden werden/ ſondern eben bleibt/ laß das Waſſer auff der Erden bey acht Stunden ſtehen/ alsdann laß die Laugen/ unten durch das Zapffloch gemach abrinnen/ wanns trůb rinnt/ ſo geuß die erſte Laug wider auff die Erden/ das thue ſo lang/ biß es lauter rinnt/ laß dann die Laugen gar abrinnen/ und behalt die/ dieſe Lauge heiſt man die ſchwache Laug.
Kohrboden.
Schwache Laugen.
Darnach geuſt man auff die einmal abgelaugte Erden/ widerumb ſchlecht Waſſer/ und laͤſt das ander Waſſer/ das uͤbrige/ ſo das erſte Waſſer nicht auß der Erden gezogen hat/ vollend außziehen/ das kombt alſo zum andern mal ins Nachtwaſſer/ das heiſt man außgewaͤſſert/ ſolches Waſſer gibt man an Statt ſchlecht Waſſer auff neue Erden/ was davon ablaufft/ das iſt rohe Laugen/ die zum ſieden ſtarck genug iſt/ die pflegt in gemein ein Centner von gemeiner Erden gemacht 3. biß 4. Pfund und darůber Salpeter zu halten/ alſo gibt man die abgelaugte Erden außden Bůdden/ und neue wider darein/ und lauget immer fort/ daß man Tag und Nacht zuſieden Laugen genug hat/ und auff die Laugen mit dem ſieden nicht feyren darff.
Rohe Laugen was die in gemein haͤlt.
Auch ſoll oben/ neben dem Keſſel/ eine Buͤdden geſetzt werden/ auß der in Keſſel ſo viel Laug zulaufft/ als abgeſotten wird/ damit der Keſſel in ſtaͤtem Sud/ und gleicher voͤlle bleibt/ ſeud alſo Tag und Nacht/ fort biß ein Centner Laugen auß dem Keſſel/ in der kleinen Prob ein Viertel Centner oder 25. Pfund Salpeter haͤlt/ welches in zweyen Tagen und einer Nacht geſchehen kan.
Alsdann muſtu noch zwo Bůdden haben/ die auch mit den durchloͤcherten Boden/ und dem Schilff oder Rohrboden/ wie oben berichtet/ zugericht ſeyn/ allein oben auff dem Schilff ſoll wider ein loͤcherter Boden gelegt werden/ ſchuͤtte darauff ein wenig gehackt Stroh/ dann trag darauff Aſchen von Buͤchen/ Thaͤnnen/ oder anderm gutem Holtz (kan man Ilmenholtzaſchen haben/ die waͤr die beſte) miſch untereinander/ feuchts an mit warmer guter Laugen/ auch wol durcheinander gemengt/ ehe dann ſie in die Buͤdden gegeben wird/ dann gibs alſo zugerichtet in die Buͤdden/ eine Ehlen hoch ůber das Stroh/ kan man die Aſchen leichtes kauffs haben/ ſo waͤrs beſſer/ daß man noch dicker von Aſchen eingebe/ und dann auff ſolche alſo zugerichte Aſchen/ gib die geſotene Laugen/ ſo 25. Pfund haͤlt/ ſiedend heiß/ laß gemach abrinnen/ ſo wird erſtlich die Laug truͤb kommen/ die gib ſo lang wider auff/ biß ſie gar lauter rinnt.
Uber Aſchẽ zugeben.
Die acht Erdbuͤdden/ darinnen die Erden gelaugt wird/ A.
Die Roͤhren dadurch das Waſſer in die Buͤdden fleuſt/ B.
Die Rinnen/ darinn die Laug im Suͤmpff fleuſt/ C.
Die Suͤmpff darein die Laugen geſamblet wird/ D.
Die kleine Buͤdde/ darauß die Laug in den Keſſel rinnt/ E.
Der Ofen/ F.
Der Keſſel/ G.
Das eiſerne Thuͤrlein/ dardurch das Holtz unter den Keſſel geſchoben wird/ H.
Das Windloch unten im Ofen/ I.
Die Form wie der Ofen in wendig anzuſehẽiſt/ K.
Ein eiſerner Roſt/ darauff das Holtz zu liegen kompt/ L.
Wann nun die Laug aller durch die beyde Aſchbuͤdden gegeben/ welches darumb geſchicht/ daß die Aſch der Laugen die Fettigkeit benimbt und frech zum wachſen wird/ dann ſo behalt die/ ſo zum erſten ablaufft/ beſonders/ und gib uͤber die abgelauffene Aſchen gemeine heiſſe rohe Laugen/ laß die Aſchen damit außwaͤſſern/ dieſelbig Laug/ ſo zum andernmal durch die Aſchẽ geht/ das heiſt ſtarcker Nachdruck/ folgends waͤſſere ſie zum drittenmal mit heiſſer Laugen auß/ das heiſt dann ſchwacher Nachdruck/ dann mag die Aſchen mit kalter gemeiner Laugen außgewaͤſſert werden/ biß die ſtaͤrck herauß kommet.
Starcker Nachdruck.
Schwacher Nachdruck.
Auß der vorhergehenden Figur wirſtu berichtet/ wie die Buͤdden geſetzt/ die Laugen gemacht/ und darvon geſotten wird.
Wie man den Sud machen ſoll.
NImb den ſchwachen Nachdruck/ und gib den zum erſten in Keſſel und ſied/ laß den ſchwachen/ und dann den ſtarcken Nachdruck gemach in Keſſel zurinnen/ letzlich ſeud auch die erſte abgelauffene ſtarcke Laug zu/ biß alles in Keſſel kombt/ und die Laug zum Wachs ſtarck genug wird/ wann der Sud letzlich ſtarck worden/ ſo greiff bißweilen mit einem loͤcherten kuͤpffern Kellen in Keſſel auff den Grund/ und ſo die Laug Saltz gibt/ ſo felts im Keſſel zu Boden/ das heb mit der Kellen herauß/ und ſchaum immer den Schaum ab/ dann es gibt letzlich viel Schaumes/ dann probrie die ſtarcke Laug/ tropff ein Tropffen zween oder drey/ auff ein kalt Eiſen/ oder auff ein Beyl/ wann die Tropffen bald darauff/ als eine Buttern ſtehen/ das iſt/ wann du das Eiſen umbwendeſt/ daß ſie nicht abflieſſen/ ſo iſt der Sud zum wachſen ſtarck genug/ oder ſetz die Laug in ein kůpffern Schaͤlichen/ auff ein kalt Waſſer/ ſo bald ſie kalt wird/ ſo ſcheuſt oder waͤchſt der rohe Salpeter/ darbey du allemal ſehen kanſt/ ob der Sud zum wachs ſtarck genug iſt/ auch ſihet mans an der Kellen/ damit man den Schaum abnimbt/ dann wann ſich der Sud daran zeucht als ein Oel/ ſo ſeynd nie Proben recht/ und ſo nun der Sud fertig iſt/ ſollen hundert Pfund deß Suds/ biß in die ſiebentzig Pfund Salpeter in der Prob halten.
Wie der Sud probirt wird.
Wie der Sud zum rohen Salpeter wachſen/ gerichtet wird.
WAnn der Sud vorgeſetztem Bericht nach bereit iſt/ ſo gib den auß dem Keſſel/ in eine gar ſtarcke ſchmale/ von Thaͤnnen oder Fichtenholtz gemachte Buͤdden/ darinn laß den Sud ſtehen/ biß daß er ein wenig erkůhlt/ und ſich der Schlam ſetzt/ ſo ſchlaͤgt ſich alsdann das Saltz an das Holtz grobkoͤrnicht an/ und wann die Laug kuͤhl worden/ daß du einen Finger wol darinnen erleiden kanſt/ ſo zeuch den Sud durch einen Zapffen/ der eine foͤrdere Spanne hoch vom Boden ſiehen ſoll/ ab/ und gib ſie in groſſe huͤltzerne darzu gemachte tieffe Troͤg/ oder in kůpfferne Keſſel/ die in der Erden ſtehen ſollen/ je kaͤlter ſie ſtehen/ je lieber es waͤchſt/ darinnen waͤchſt der rohe Salpeter faſt zween Finger dick/ eines Theils weiß/ eines Theils gelb/ auch eines Theils ſehr ſchwartz braun.
Die lange ſchmale Buͤdden/ darinn der Sud kuͤhlt/ A.
Der Ofen dariñ der Keffel ſtehet/ B.
Der Meiſter der den Sud macht/ und mit der Keln das Saltz außhebt/ und in ein Schienkoͤrble/ ſo uͤber dem Keſſel ſtehet/ gibt/ daß die uͤbrige ſtarcke Laug wider in den Keſſel fleuſt/ C.
Das Schienkoͤrble/ D.
Die kleine Buͤdden darauß ſtarcke Laug in Keſſel zulaufft/ E.
Die Moldern darinn der rohe Salpeter waͤchſt/ F.
Die vier Keſſel ſo in der Erden ſtehen darinn der rohe Salpeter waͤchſt/ G.
Ein ſtarcke Buͤdd darein die Laug vom Wachs gegoſſen wird. H.
Wann nun der Sud zween Tag und zwo Nacht im wachſen geſtanden hat/ ſo ſchoͤpfft oder geuſt man die uͤbrige Laugen von dem Salpeter ab/ die mag man zum andernmal/ mit anderer ſtarcken Laugen wieder uͤber Aſchen geben/ ſonſt wuͤrde die Laug zu fett/ und wird nit wachſen/ es begibt ſich wol/ wann die Aſch nicht gut iſt/ daß der Sud nicht kan zum wachſen gebracht werden/ ſo iſt dann kein ander Raht/ dann daß man ſolche ſtarcke Laug mit anderer Laugen uͤber neue gute Aſchen gibet/ und dann wider zum wachſen ſiedet/ wie oben berichtet.
Deßgleichen wann die ſtarcke Laug im Sudmachen ſehr truͤb im Keſſel wird/ und das Saltz fuͤr der truͤben nicht fallen kan/ wann daſſelb alſo kompt/ ſo gebe man die Lauge nur zum wachſen auß/ und laß die uͤbrige Laug durch die Aſchen reinigen.
Wie der Sud gemacht/ das Saltz darauß gehoben wird/ und die ſtarcke Laug im wachs ſtehet/ das zeigt dir vorhergehende Figur.
Wie der rohe Salpeter ſoll gelaͤutert werden.
WAnn nun der Salpeter alſo gewachſen/ und die uͤbrige Laug abgeſchoͤpfft und abgegoſſen iſt worden/ ſo heb die Keſſel oder die Wachstroͤg auff/ und wende ſie auff ein Ort/ darmit die uͤbrige Laug in ein Gefaͤß rein ablaufft/ wann das geſchehen/ ſo nimb ein eiſerne Kellen/ gleichwie ſie die Maͤurer zu brauchen pflegen/ und hebe damit den Salpeter auß den Wachs- Keſſeln oder Troͤgen/ thue ihn zuſammen in ein Faß/ das unten ein Loch hab/ daß die Laugen dardurch vollend abrinnen kan.
Etliche Salpeterſieder/ die den rohen Salpeter ungelaͤutert verkauffen/ die begieſſen den mit reinem Brunnenwaſſer/ ſo waͤſcht ſie die roͤhte mehrers Theils darvon/ und wird weiß/ was darvon abgefloſſen iſt/ das thun ſie wieder zu der andern ſtarcken Laugen/ und ſiedens dem naͤchſten Sud zu.
Roher Salpeter
Wiltu aber den rohen Salpeter/ recht und ſchoͤn von ſeinem Saltz/ und aller Vnreinigkeit laͤutern/ daß er ſchoͤn und weiß werde/ ſo thue ihm alſo/ wann deß rohen Salpeters ein Centner oder vier ſeyn/ ſo laß den Laͤuterkeſſel erſtlich rein außwaſchen/ und mit einem Tuch außtreugen/ darein geuß ein Brunnenwaſſer/ ſo viel daß ſich der Salpeter hernacher kaum darinn ſolviren kan/ und nicht zu viel Waſſer genommen werde/ mach ein Feuer darunter/ daß das Waſſer ſiedent heiß werde/ und ſchuͤtte den Salpeter gemach und immer eintzel darein/ und ruͤhre mit dem Faͤum- Loͤffel auff dem Grund umb/ daß ſich der Salpeter deſto leichter/ und ehe ſolvire/ allein merck weil du den Salpeter in Keſſel ſchuͤtteſt/ ſo laß nur ein klein Feuer unter dem Keſſel machen/ daß die Laͤuterung warm und ſiedentheiß bleib.
Wann nun der Salpeter faſt aller ins Waſſer geſchuͤttet/ und zugangen iſt/ und die Laͤuterung anfaͤngt zu ſieden/ dann fuͤhle mit dem Faͤumloͤffel auff den Grund/ und ſo der Salpeter grob Saltz geſetzt hat/ ſo hebe es herauß/ dann es zergehet nit ſo leichtlicht als der Salpeter/ iſt ihm auch beſſer daß es herauß komme/ dann daß ſo viel Saltz in die Laug oder Laͤuterung getrieben werde.
Grob Saltz.
So diß geſchehen/ und die Laͤuterung anfaͤngt zu ſieden/ ſo wirfft dieſelb einen ſchwartzen Faum auff/ den nimb ab/ und nimb ein klein kuͤpffern Schaͤlichen/ darein bey acht Loht ſtarcke Laugen gehet/ und ſchoͤpff es auß der Laͤuterung halb voll/ ſetz es alſo damit in ein Waſſer/ daß es jehling kalt werde/ ſo begint der Salpeter alsbald darinnen zu ſchieſen/ das heiſt eine Prob außgeſetzt/ dann daran ſiheſtu/ ob die Laͤuterung noch zu ſtarck ſey oder nicht/ iſt die zu ſtarck/ ſo wird ſich uͤber die Prob im Schaͤlichen eine Haut ziehen/ wann das geſchicht/ ſo geuß mehr warm Waſſer hinnach in Keſſel/ und laß das Feuer nicht abgehen/ ſondern halt es in ſolcher ſtaͤrck/ daß die Laͤuterung im Keſſel nur wallet/ und nicht ſtarck ſeud/ wanns ein Weil gewallet hat/ ſo ſetz wieder mit dem kůpffern Schaͤlichen ein Prob auß/ ſo dann die Laͤuterung darinnen ſcheuſt/ und mitten wol offen bleibt/ und nicht gar waͤchſt/ ſo iſt die Prob recht/ gehet ſie aber oben gar zu/ ſo geuß mehr warm Waſſer hinnach/ biß ſo lang die Prob jetzt gehoͤrter maſſen offen bleibt/ alsdann nimb guten Weineſſig/ geuß bey einen Seydel/ welchs faſt ein Pfund wiegt/ in die Laͤuterung in Keſſel/ ſo wirfft ſie alsbald einen ſchwartzen Faum auff/ dann die Laͤuterung reiniget ſich darvon/ laß den Faum eine Weil darauff liegen/ ſo wird er dick/ und deſto beſſer abzuheben/ ſo dann die Laͤuterung noch ein Weil gewallet hat/ ſo geuß aber ſo viel guten Eſſig darein/ halt es in ſtaͤttem wallen/ faͤum das ſchwartze ab/ wie zum erſten/ diß magſtu auch wol zum dritten mal thun/ und den Eſſig darein gieſſen/ ſo lang biß die Laͤuterung gantz rein wird/ und keinen ſchwartzen Faum mehr auffwirfft Wann das alles vollbracht/ dann ſo nimb drey oder vier Loht gebranten Alaun klein geſtoſſen/ ſchuͤtt den in die Laͤuterung/ ruͤhr ſie wol umb/ davon pflegt der Salpeter ſchoͤnen langen Schuͤß zu thun/ und ſchadet dem Salpeter nichts/ folgend geuß die Laͤuterung in die vorgemelte hohe ſchmale Buͤdden/ und deck ſie mit Kotzen oder Tuͤchern geheb zu/ daß ſie in der Buͤdden nicht erkaltet/ laß ſie ein Stund/ oder auffs laͤngſte zwo darinnen ſtehen/ ſo ſetzt ſich der gelbe Schlam zu Grund/ dann laß die Laͤuterung/ weil ſie noch heiß iſt/ wieder auß der Buͤdden rinnen/ und geuß in ſonderliche darzu gemachte groſſe hůltzerne Troͤg/ die von Ilmenholtz am beſten/ oder in kuͤpfferne Keſſel/ die von wegen der Kaͤlt in der Erden ſtehen ſollen/ deck die Troͤg oder Keſſel mit Kotzen oder Tuͤchern erſtlich zu/ daß die Lauge von unten auff begint zu ſchieſen/ ſonſt wuͤchſe der Salpeter oben erſtlich/ und fiele darnach nieder/ und bekaͤme nicht ſchoͤne lange Schuͤß/ laß alſo im wachſen drey oder vier Tag/ nach dem es kalt iſt/ ſtehen/ biß es nicht mehr waͤchſt/ das kanſtu alſo probiren/ ſetz von der Laugen in das kuͤpfferne Prob-Schaͤlichen auß/ waͤchſt es nicht mehr darinnen/ ſo magſtu die uͤbrige Laugen abſchoͤpffen/ und rein abſeyhen laſſen/ und dann den Salpeter mit der duͤnnen eiſern Kellen rein herauß in ein Faͤßlein/ das unten ein Loch hab/ ſchlagen/ daß die ůbrige Laugen abrinnen kan/ ſo haſt du einen reinen weiſſen/ und vom Saltz gelaͤuterten Salpeter.
Proben außſetzen.
Die Laͤuterung zu reinigen.
Die abgeſchoͤpfſte Laugen/ die ſeud man (weil ſie noch ſaltzig iſt) der andern ſtarcken Laugen im Sud machen zu/ davon pflegt der rohe Salpeter hůbſch zu wachſen.
Es brauchen aber etliche zur Laͤuterung im Keſſel ungeloͤſchten Kalck/ davon die Laͤuterung gar weiß/ als eine Milch wird/ und laſſen ſichs dann in der Bůdden ſetzen/ davon wird der Salpeter auch gar ſchoͤn/ aber in der Buͤdden ſetzt er ſich nicht ſo gern.
Man ſoll auch berichtet ſeyn/ weil die Laͤuterung alſo ſtarck im Keſſel ſteht/ daß man kein groß Feuer darunter machen ſoll/ dann ſo die zu ſehr ſieden wird/ kan man die ſchwerlich ſtillen/ oder erwehren/ daß ſie nicht uͤberlaufft/ darvon dann Schaden geſchicht/ darumb weil die ſtarcke Laugen gar gern ſeud/ kan ſie mit einer kleinen Flamme/ im wallen leichtlich erhalten werden.
Wann der Keſſel nach der Laͤuterung mit reinem Waſſer außgewaſchen wird/ ſo ſoll man ſolches Waſſer dem ſtarcken Sud wider zu ſieden/ den Schaum aber/ der von der Laͤuterung abgehoben wird/ den gibt man auff die Aſchen/ da ſonſt andere Laugen ůber Aſchen gegeben wird/ daß das jenig/ was noch darinnen iſt/ wider zu Nutz kommet.
Wann viel in dem Keſſel geſotten wird/ ſo legt ſich ein harter grauer Stein/ gleich einem Weinſtein an/ unter welchem der Keſſel zuverbrennen pflegt/ den ſoll man unterweilen/ wann der Keſſel ledig und rein iſt/ mit einem darunter gemachtem Flammen Feuer abſprengen/ und reinigen/ alsdann wider darinnen ſieden.
Schaum.
Den Keſſel zu reinigen.
Was abgelaugte Erden und Aſchen iſt/ davon die rohe ſchwache Laug kompt/ die lauge man in Hallen uͤber einen Hauffen/ die ſeynd nachmals in vier oder mehr Jahren/ wiederumb gut zugebrauchen/ allein/ wañ man dieſelben brauchen/ und zum verlaugen angreiffen will/ muß man etlich viel Wochen zuvorn/ durch ſolche Hallen graben/ damit die uͤbrige Feuchtigkeit davon komme/ und die Sonn darinnen wuͤrcken kan/ ſo iſt dieſelb alßdann gut/ zu ſchaben und zum verlaugen einzufuͤhren.
Es vermeinen aber die alten Meiſter/ wann man alle Erde in Haͤuſern/ unter die Tachung lauffen koͤndte/ daß ſie daſelbſt viel ehe gut wůrde/ ſolches iſt ihnen wol zu glauben/ dann von viel uͤbriger feuchte/ oder ſo es taͤglich darauff regnet/ verdirbt der Salpeter ſehr/ der dann viel Naͤſſe nicht leiden kan/ ſondern nur ein linde Feuchtigkeit haben will/ von welcher er auch generirt wird.
Wo von der Salpeter verdirbt und generirt wird.
Darnach brauchen auch etliche alte Meiſter unter die Erden/ in die Laugenbuͤdden/ gehackte Taͤnnen/ Fichten/ oder Kyffer reiſſig/ Fingers lang/ das wird alsdann unter der außgelaugten Erde/ in die Hallen/ oder Haͤuſer gelauffen/ von ſolcher Feuchtigkeit/ die im Reiſſig iſt/ ſolle ſich der Salpeter auch generiren/ und vermehren/ und ſagen/ wann man die Erde alſo im drucken liegen laſſe/ ſo werde ſie in einem Jahr gut/ daß man die wiederumb gebrauchen kan/ deßgleichen brauchen ſie auch den Fleiß/ daß ſie auff geringe arme Erden/ in Haͤuſern/ die alte verdorbne Farben von Tuchmachern und Faͤrbern/ oder was ſie ſonſt von Alauniſchen ſcharpffen verdorbnen Farben/ oder Waſſern bekommen koͤnnen/ gieſſen/ doch nicht offt/ nur daß ſolche Erde deſto beſſern Anfang hab ſich zuvergůten.
Neben ſolchen Waſſern/ bringen ſie auch den Ruß auß den Kacheloͤfen/ Feuereſſen und Schornſteinen/ unter die Erde/ deßgleichen die Aſchen davon in den Haͤuſern Laugen gemacht worden/ und die Nuſel/ da viel Stroh gebrannt wird/ welche Stuͤck alle ſehr zur Verbeſſerung helffen/ daß die Erde deſto ehe wieder zu gebrauchen iſt/ allein daß ſolt du dabey wiſſen/ daß bißweilen auch Erde gefunden wird/ welche braune dicke Laugen gibt/ die fůr ſich allein zum Salpeter machen zu fett iſt/ unter ſolche Erden muß ein andere Erde/ die ſproͤd und mager iſt/ genommen/ und davor gelauget werden/ ſonſt wirſtu keinen Salpeter davon zum waſchen bringen.
Reiſig unter zu bringen.
Braune dicke Laugen.
Wie nun der rohe Salpeter gelaͤutert wird/ und was fuͤr Inſtrument darzu gehoͤren/ das iſt faſt der vorigen naͤchſten Figur gleich/ und darinnen zuſehen.
Wie man das grobe und ſchwartze Salpeter-Saltz laͤutern ſoll.
DAs ſchwartze oder graue Salpeterſaltz/ welches ſich im Salpeterſieden/ im Keſſel und in der ſchmalen Buͤdden fin det/ das kan man zum rechten guten Saltz machen/ welchesdie Menſchen im Kochen/ ohne alle Gefahr brauchen koͤnnen/ allein es muß zuvorn gelaͤutert/ und gereiniget werden/ welche Laͤuterung alſo geſchicht:
Laß den Keſſel erſtlich rein außwaſchen/ darein thue rein Brunnwaſſer/ mach ein Feuer darunter/ daß es anfaͤngt zuſieden/ nimb alsdann das bemeldte Saltz/ thus gemach darein/ laß ſichs ſolviren/ ruͤhrs im Keſſel mit der Kellen immer umb/ und wann es alles ſolvirt iſt/ ſo geuß die Laugen herauß in eine Buͤdden/ laß ſich das truͤbe ſetzen/ daß die Laug lauter wird/ nach ſolchem waſch den Keſſel wider rein auß/ thue die lauter Laugen/ oder den Sud darein/ und ſeude die ſo lang/ biß daß Saltz darinnen faͤllt/ das heb mit der Kellen herauß/ ſchlags in einen Korb/ der uͤber dem Keſſel ſtehen ſoll/ damit die ůbrige Laug wieder in den Keſſel flieſſen kan/ ſolches Saltz hebe mit der Kellen/ thus ſo lang/ biß kein Saltz mehr faͤllt/ dieſes Saltz laß drucken werden/ ſo iſts bereit.
Es laſſen aber eines Theils/ dieſes Saltz erſtlichen/ ehe dann ſie es brauchen/ außgluͤhen/ davon ſolle es kraͤfftiger werden/ was noch uͤbrige Lauge im Keſſel blieben/ die ſeud gleich wie einen andern Sud zum wachſen/ gibs auß/ und laß den Salpeter darauß wachſen/ dann weil diß Saltz auß dem Salpeter kompt/ ſo kans nicht gar ohne Salpeter ſeyn/ ſondern bleibt Salpeter noch darunter/ welcher wie gehoͤrt/ durch dieſen Weg darvon gelaͤutert wird.
Darneben woͤll man aber berichtet ſeyn/ wann das Saltz ſehr zu viel Salpeter bey ſich hat/ oder ſchwartz und unrein iſt/ ſo wird nicht alles Saltz auff einmal ſchoͤn weiß/ dann wann die Laug im Keſſel begint ſtarck zu werden/ ſo hebt ſichs nicht weiß/ derwegen ein ſolch unrein Saltz/ noch einmal im Keſſel ſolviert/ gereinigt und gelaͤutert muß werden/ ſo wirds erſt ſchoͤn weiß.
Das Sal durch die Aſchen zu reinigen.
Man hat auch auff ſolch ſchwartze unreine Saltzlaͤuterung/ noch einen andern Gebr auch und Weg/ nemlich daß man das ſolvirte Saltz im Waſſer/ auß dem Keſſel alſo warm/ durch die Aſchen/ daruͤber allbereit die Laugen gegeben worden/ giebet/ von welchem ſich die ſaltzige Laugen faſt ſehr reinigt und laͤutert/ jedoch wird davon auch nit alles Saltz weiß/ ſondernd as letzte/ ſo gehoben wird/ das bleibt gelb/ darumb es noch einmal gelaͤutert muß werden/ deßgleichen merck darneben/ wann das Saltz uͤber die Aſchen gegebẽ wird/ ſo muß man letzlich ſolches wol außwaͤſſern/ damit der Rohrboden nicht ſehr ſaltzig bleibt/ es kombt ſonſt ſolches in die naͤchſte ſtarcke Laugen/ und macht dieſelbige ſehr ſaltzig.
Hiemit haſtu deß Salpeterſiedens einen rechten außfuͤhrlichen Bericht/ wie es jetzt braͤulich gehalten wird/ allein daß es ein weitlaͤufftig/ und doch kein vortheilhafftig ſieden iſt/ auß dem/ weil nur in einem Centner Laugen in gemein drey/ biß in vier Pfund Salpeter iſt/ derhalben dann das ůbrige Waſſer alles muß abgeſotten werden/ welches viel Zeit und Vnkoſten nimbt/ die man nicht umbgehen kan.
Wie aber ſolchem zu helffen iſt/ und ich ſelbſt erfunden und gebraucht hab/ das will ich hernach berichten.
Wie die rohe Laugen vor dem ſieden/ zu verreichern ſey.
DIe Salpeter-Laugen zu verreichern/ das iſt/ wie man mehr Salpeter in das uͤbrige Waſſer bringen ſoll/ nach ſolchem Stuͤck haben viel Salpeterſieder geſucht/ aber den rechten Weg (weil ſie der kleinen Prob nicht berichtet geweſen) nicht finden koͤnnen.
Es geſchicht aber die Verreicherung alſo/ nimb der Laugen ein Buͤdden voll/ derer ein Centner bey 4. Pfund Salpeter haͤlt/ gib dieſelbige auff neue Erden/ laß bey zwoͤlff Stunden darauff ſtehen/ und dann abrinnen/ ſo viel dann der Laugen zu ruͤck bleibt/ daß nit daß erſte Maaß Laugen wieder erfuͤllt wird/ ſo viel geuß ſchlecht Waſſer auff die Erden/ laß zu der andern durchrinnen/ ſo bekombſt du ſo viel als du zuvorn Laugen gehabt haſt wieder/ wann das alſo geſchehen/ ſo probier die Laugen durch die kleine Prob/ ſo wirſtu befinden/ daß ſie alsdann vom andern uͤbergieſſen/ 6. Pfund halten wird/ dieſe ſechspfuͤndige Laugen/ geuß aber uͤber neu Erden/ und laß ſie darauff zwoͤlff Stund ſtehen/ und dann ablauffen/ und folge mit ſo viel Waſſer als zu ruͤck blieben/ auff die Erden hinnach/ damit abermals das erſte gehabte Maaß Laugen nicht mehr wiederkompt/ ſo wird alsdann die Laug 9. Pfund halten/ dieſe magſtu noch einmal uͤber neu Erden gieſſen und verreichern/ allein allwegen Achtung darauff haben/ daß weder mehr noch weniger Laugen wird/ als zum erſten geweſen.
Diß hab ich alſo mit Waſſer hinnach zufolgen/ allein umb der Prob willen Bericht/ damit man/ weil die Laug durch diß Mittel mehr Salpeter haͤlt/ und doch derſelben nicht mehr wird/ der Verreicherung gewiß werden kan/ darnach magſtu zu Erfůllung deß erſten Maß Laugen/ der ſchwachen Laugen nachgieſſen/ ſo wird ſie deſto ehe und beſſer verreichert/ und ſolcher verreicherten Laugen/ kanſtu alsdann gar bald zu einem Sud bekommen/ und ob wol die Laugen alſo zuverreichern viel Muͤh und Fleiß nimmet/ ſo kombt doch ſolches alles wiederumb herein/ in dem daß man alsdann in einer Wochen zwey oder dreymahl mehr machen kan/ auch nicht mehr Holtz daruͤber verbrannt/ oder darzu gebraucht darff werden/ als ſonſt/ allein mehr Gefaͤß gehoͤrt darzu/ darmit man die Laugen zum verreichern unterſchiedlich halten kan.
Der Vortel.
Ich muß auch hiebeneben dem Leſer/ wie das Salpeterſieden nůtzlich anzuſtellen/ ein Anleitung geben.
Erſtlich iſt wol in acht zu haben/ nach dem zu einem groſſen Siedwerck viel/ und eine groſſe Menge Erden gehoͤrt/ und nicht alle mahl gute Erden zubekommen/ ſondern offtmals/ wann man die Erden nicht probiern kan/ gar geringe mit unter gebracht werden/ darauff dann die Vnkoſten gleichsfals/ als auff die Gute gehen/ und kein Frommen geſchafft wird/ der Vrſachen halben/ beduͤncket mich/ daß es viel Raͤhtlicher ſey/ man ſtelle das Siedwerck deſto kleiner/ und nur mit drey oder vier Buͤdden an/ damit man allein die beſte Erden/ ſo viel man zu ſolchem kleinen Werck bedarff/ nehme/ welche dann in alten Staͤdten/ auß den Haͤuſern und Staͤllen/ und nicht zu tieff/ ſoll genommen werden/ ſolche Lauge welche acht Pfund haltig ſeyn wird/ kan nach obgeſetzter Lehre leichtlich biß auff achtzehen oder zwantzig Pfund verreichert/ auch mit leichterm ſieden ein Sud zu wegen gebracht werden/ dieſem moͤgen die Salpeterſieder in den Landen/ da das Holtz theuer iſt/ nachdencken.
Die Erden außzuwaͤſſern.
Wann nun die Lauge alſo auff neue Erde gegeben und verreichert wird/ ſo bleibt in der Erde noch mehr Salpeter/ dann die gute Laug kan ſolchen nicht gar herauß nehmen/ auff dieſelbige Erde geuß ein gemein Waſſer/ laß darauff etliche Stunden ſtehen/ und dann abrinnen/ ſo wirſtu ſchwache Laugen bekommen/ die probier und procedir mit dem verreichern/ wie jetzt davon gered iſt/ ſo bleibeſtu in ſtaͤtem Werck.
Alaunlaugen zu verreichern.
Dieweil ſolcher Geſtalt die Salpeterlaugen/ auß armer Erden verreichert kan werden/ vielmehr wuͤrde es mit der Alaun Laugen auß demſelbigen Ertz und Erden geſchehen koͤnnen/ und dieſelb zu beſſerm Vortheil geſotten werden/ welches ſich dann in fleiſſigem nachſuchen/ wie dem zuhelffen/ wol befinden wird.
Auff dieſe obgeſetzte Weiß achte ich/ koͤnte man alle geroͤſte Ertz ablaugen/ und verſuchen/ was ſie fuͤr ein Saltzart von ſich geben/ und wie ichs gewiß darfuͤr halte/ daß auch das geroͤſte Bley-Ertz/ ohne eine ſolche ſaltzige Materi oder Species nicht ſey/ welches ich ferner auff Erkuͤndigung alſo ſtehen laß.
Wie eine Salpeterhuͤtt ſampt den Hallen von auſſen anzuſehen iſt/ das haſtu in folgender Figur zu ſehen.
Das Vortertheil der Salpeterbuͤtten/ darunter die Laugenbuͤdden ſtehen/ A.
Das Hindertheil/ darunter der Keſſel ſtehet/ und geſotten wird/ B.
Die alten Hallen/ davon Salpeter- Erden geſchabt wird/ C.
Das Holtz zum ſieden/ D. Der Knecht ſo die Erde von den alten Hallen ſchabt/ E.
Darneben iſt zu mercken/ daß die Salpeterhuͤtt/ gar niederig/ als es ſich leiden will gebauet/ und mit Stroh gedeckt werden ſoll/ und die waͤrm vom Keſſel uͤber die Buͤdden gehen/ auch wo Erden im Vorraht iſt/ im Winter geſotten werden kan/ damit die ſchwache Laug nicht gefriert.
Nota.
Salpeter zu machen/ dardurch groſſe Vnkoſten erſparet werden koͤnnen/ ſonderlich in Veſtungen/ und wo man deſſen benoͤhtiget/ ſehr bequem und nůtzlich.
ERſtlich laͤſt man eine Huͤtten von Brettern auffſchlagen ſo groß als man will/ an einem Ort daß man die vier Winde frey haben kan/ doch muß die Huͤtte auff allen 4. Seiten gantz offen ſeyn/ alſo daß nur daß Dach mit den Brettern oder Schindeln bedeckt/ dieſe Huͤtte laͤſt man voller Erden/ waſerley Art dieſelbe auch ſey einfuͤhren/ wann ein Hauffen eines Werck Schuchs dick geſchuͤtt/ ſo ſtreuet man Saltzlacken/ Kalck und Urin/ und alſo S. S. St. biß man der Erden genug hat/ oder ſo viel die Huͤtten faſſen mag/ zu oberſt aber deß Hauffens in der mitten ſchmal gelegt/ in Form eines Dachs/ damit ſich die Lufft in jede Erden Hauffen einziehen moͤge wann die 4. Hauffen beſchloſſen/ ſo ſtreuet man zu oberſt mehr Saltzlacken/ daß ſie bloß zweyer Finger dick mit Ertz bedeckt ſeyn/ laſſe die 4. Hauffen 4. Wochen lang ruhen/ es muͤſſen dieſe Hauffen allezeit am andern oder dritten Tag nach dem neuen Monden/ oben her zu beyden Seiten mit einer Hauen oder eiſern Rechen/ mit langen Zaͤhnen Werck Schuh tieff erlufftet werden/ wann nun der Anfang auch alſo gemachet/ ſo beſprenge ich jeden Hauffen wol mit Urin durch eine blecherne Kannen hierzu gemachet umb und umb/ ſo dieſe præparirte Erde alſo 4. Monat lang geſtanden und gelegen/ iſt ſelbe am Nitro ſo reich daß man von einen Sud noch ſo viel haben kan/ als ſonſten von anderer Erden/ man kan alſo quartaliter einen jeden Hauffen außſieden/ und jedes mahl die Erde hinwieder auff ihren Ort ſchuͤtten/ und wie im Anfang gelehrt/ zu richten/ in mittelſt/ ehe man den letzten Hauffen außgeſotten/ ſo iſt der erſte wieder angebluͤhmbt/ und ſolches geſchihet alſo fort zu immerwaͤhrenden Zeiten/ daß man keiner andern Erden von noͤhten hat/ und wann dieſe Erde das erſte mahl außgeſotten/ ſo bluͤhmbt ſie ſich ein gantzen Monat eher an/ als im Anfang und je oͤffter ſolche gebraucht wird/ je eher ſie ſich anbluͤmbt/ daß letzlichen alle Monath mag außgeſotten werden.
Der Nutz dieſes Salpeter Wercks.
1. Erſtlich hat man von einem jeden Sud mehr den von zweyen.
2. Die Haͤuſer untergrabung wird hier erſpahrt/ und die Huͤtte/ welche ſonſt alle mahl tansferirt wird/ bleibet an einem Ort ſtehen.
3. So kan der Offen in die mitten der Huͤtten geſetzt werden/ darauff man 4. Keſſel ſetzt/ und thut ein Feuer ſo viel als ſonſten vier Feuer.
4. Kan ſolches alles mit der halben Zeit verrichtet werden.
5. Wird die Holtzfuhr erſparet/ und bedarff man keiner Aſchen/ iſt alſo dieſes jaͤhrlich um etzliche 1000.
Gulden zu genieſen/ wann man es ſtarck will laboriren laſſen.
Ein nutzbahrer Salpeter Secret Garten.
SEine Fruchten auff 200. und mehr Jahren/ und monatlichen bey etlich viel Centner guten lautern Salpeter reichlich zu genieſen/ und von Stund an denſelben zum Buͤchſen-Pulffer oder zu verkauffen nuͤtzlich zu gebrauchen/ und vor einen Schatz vor ſich und ſeine Nachkommen mag fortgetrieben und auffgehalten werden.
Das Salpeter Gewoͤlb alſo zu verfertigen.
DIeſes Gewoͤlb muß ohngefehr 100. weniger oder mehr Ehlen/ in die Laͤnge ſeyn/ nach dem man Platz darzu hat/ 5. Ehlen die Hoͤhe/ und 10. Ehlen die Breite/ einen guten Grund und mit 2. Thuͤren verſchloſſen/ im Sud und Nord liegend/ ober den Gewoͤlb als ein Garten/ darneben ein Haͤußlein/ daß ein Tagloͤhner darinnen wohnen kan/ ſelbiger ſoll im Garten umb den 2. oder 3. Tag mit folgendem Waſſer uͤberall beſprengen/ nur allein wann der Mond im zunehmen iſt/ er muß allezeit das Waſſer im Vorraht haben und einſamlen. NB.
Das Waſſerauß Suduñ Nordwind iſt das beſte/ von Ochſen/ Kuͤhen/ Menſchen und allerley Urin/ auchvon Pferden in Faͤßlein gehalten/ offt etliche Hand voll Saltz darein geworffen/ und umbgeruͤhret/ und damit be ſprenget/ zu Winterzeiten ſoll uͤber dem Gewoͤlb ein Dach von Brettern/ gemacht werden/ oben bedeckt/ und unten ein klein Kohlfeuer gehalten werden/ und beyde Thuͤren offen/ jedoch verſtehet mich wann die harte Winter kommen mit groſſen Schueen auff daß die wachſung nit verhindert werde/ wañ das Gewoͤlb alſo verfertiget/ ſo wird deſſen Herrſchafft befindẽ/ daß nach Vollfuͤhrung deß Gewoͤlbs ſo unter dem bloſen Him̃el von Mauren uñ Planckẽ herum verwaret als ein Garten innerhalb eines ½ Jahrs oder ¾ Jahrẽ den Salpeter haͤuffig uñ Zapffen weiß wachſen/ je mehr es abgebrochen uñ oben gewartet wird mit beſprengen je mehr es alle Monat reichlich bey etzlich viel Centner geben wird/ uñ iſt ein unaußſprechliches Werck/ daß man alſo auff ein 100. Jahr fuͤr und fuͤr und die Nachkom̃en einen reichen Schatz ſamlen kan/ Item das Fundament nur von gemeiner Erden hart uñ dick geſchlagen/ das Mauer Werck von unten auf mit gemeinẽ Feidſteinen auffgemauret von allen Seiten biß oben an ohngefehr als ein ¾ Ehlen dick/ nun zu mercken daß dieſe Steine oben zum Gewoͤlb zuſchlieſſen/ die Erde ehe ſie zu Ziegeln gebrannt/ muß alſo zugerichtet werden/ erſtlich ſamlet zuſammen etzliche Faß voll Regenwaſſer/ in Sudt und Nordwind auffgefangen und geſamlet worden/ ingleichem Menſchen Urin etzliche Tonnen und Faͤſſer voll/ daß ihr die Ziegelmauer-Steine koͤnt darmit auffrichten und formiren gleich als andere gebrante Ziegelſt eine/ hernacher laſſets brenen/ und merckt wie viel ihr groß und klein nach eurem Gefallen wolt machen laſſen/ darzu wird man vonnoͤhten haben/ als neml ich 12. Tonnen Ziegelſteine/ 4. Tonnen Kalck/ 2. Toñen Saltz/ 1. Tonne Salpeter/ dieſes alles wol untereinander gemiſchet und gearbeitet/ Ziegel darauß gebrennet wie ſichs ſonſten gebuͤret zu dem/ der Kalck aber damit das Gewoͤlb von oben mit dieſen Ziegel geſchloſſen ſoll werden/ nimb dieſes/ nemlich 4. Toune Leimen/ 4. Tonnen Kalck/ 1. Tonnen Saltz/ ½ Tonnen Salpeter/ ½ Tonne Schaafmiſt/ alles wol durcheinander gearbeitet/ und mit dem obbeſchriebenem Waſſer vom Regen und Urin begoſſen/ und zum Mauer Kalck mit angerichtet/ dann daß Gewoͤlb von oben mit dieſen zugerichteten gebranten Mauerſteinen und zugerichten Kalck/ damit beſchloſſen/ in der mitten deß Gewoͤlbs ein Loch erhaben wie ein Rauchfang zugerichtet/ und mit einem eiſern Gitter verſehen/ nach Verſchliſſung dieſes Gewoͤlbs/ muß man oben auff/ einer Ehlen hoch/ uͤber dem Gewoͤlb auff den Boden beſchuͤtten und mit alten Menſchen Koht und alter Erden/ ſo auß den alten Scheuren und Creutz gaͤngen (ſo man ſie habenkan) wo nicht ſo nehme man gute gemeine faule Erden/ die andere aber waͤchſt ſchueller/ das Gewoͤlb aber muß ſich in das Sud und Nord erſtrecken/ wie gedacht worden/ nach dieſem allem weiß ſich ein verſtaͤndiger Werck- oder Baumeiſter/ welchen es auff den Verſtand angegeben wird/ und vorgebrauchen zu machen darnach zu richten/ wie er dieſen Salpeter Garten ins Werck ſetzen und vollfuͤhren ſolle.
Wie die Kieß auff Victril/ und die Alaun-Ertz auff Alaun ſollen probiert werden.
ERſtlich woͤlle der Leſer bericht ſeyn/ daß alle Kieß/ ſie ſeynd kuͤpfferig oder nicht/ victriliſch ſeynd/ jedoch einer reicher als der ander/ darauff iſt die Prob alſo.
Roͤſt den Kieß erſtlich gar wol/ laß ihn kalt werden/ zerpuch ihn klein/ und mach darvon eine Lauge/ derſelben wieg einen Centner ab/ und probier ſie/ gleichwie oben von der Salpeterlaugen geſagt iſt/ was im Schaͤlichen bleibt/ das wieg gegen deinem Gewicht/ ſo findeſtu wie reich der Kieß ſey/ nach ſolchem kanſt du dich richten.
Damit du aber gewiß ſeyeſt/ daß es Victril iſt/ ſo verſuch ſolche Prob auff der Zungen/ iſt ſie ſcharff und ſauer/ und gibt dem rein gemachten Eiſen eine roͤht/ ſo iſts guter Victril/ thut ſolches die Prob nicht/ ſo muſtu der Laugen mehr machen/ und in einem bleyern Pfaͤnnlein ferner verſuchen/ damit daß du eigentlich weiſt/ was es fuͤr ein Species gibt.
Darnach muß ich auch vermelden/ daß ihr viel ſeynd/ die den Gedancken gehabt/ dieweil man auß den geroͤſten Kieß und Kupfferſtein den Victril laugen kan/ ſo koͤnne folgends auß dem uͤbrigen/ das Knpffer und Silber/ ſo darinnen iſt/ ſonderlich zu Nutz herauß geſchmeltzt werden.
Es hat ſich aber befunden/ daß man auß denſelbigen außgelaugten Kieß und Kupfferſtein/ viel weniger Kupffer gemacht hat/ als wann der Kieß vor dem ablaugen geſchmeltz worden waͤr/ auß der Vrſachen/ daß die davon gemachte Victrillaugen/ deß mehrern Theils Kupffer und etwas auch am Silber herauß gezogen hat/ derwegen auff beyde Nutz nit zu grůnden/ noch die Rechnung darauff zu machen iſt.
Die Prob auff Alaune
Die Alaun Erden oder Schiefer aber/ wann man die auff Alaun probieren will/ ſo doͤrffen ſie nicht geroͤſtet werden/ kan auch mit derſelben nicht alſo roh/ und alsbald/ wie ſie auß der Gruben kompt/ geſchehen/ ſondern es muß ein Zeitlang/ ein Hauffen auffeinander ligen/ ſich erwittern/ und ſich ſelbſt erwermen/ daß es zerfall und außſchlag/ dann mach Laugen darvon/ und probier die/ ſo wirſtu durch die Prob/ den Alaun auff der Zungen befinden/ daß er die zuſammen zeucht/ jedoch darneben Victriliſch.
Victriliſche Waſſer in den Gebirgen.
Vber diß/ ſoll man auch berichtet ſeyn/ daß es ſich begibt/ daß in den victriliſchen Gebuͤrgen/ als zu Goßlar/ auff Kuttenberg und andern Orten/ die Waſſer/ ſo auß den tieffſten/ mit Kůnſten gezogen werden/ faſt in gemein victriliſch ſeynd/ jedoch eines mehr als das ander/ und wann darauff gute Achtung gegeben wuͤrde/ koͤnte ſolch Waſſer/ biß in ein Siedwerck/ in hůltzernen Roͤhren geleitet/ und mit gutem Vortheil auff Victril geſotten werden/ jedoch wo ſolchs geſchehen ſolt/ muͤſte man in der Gruben verhůten/ damit nicht das ſuͤſſe Waſſer/ welches auff die Kuͤnſte/ in die Gruben gefuͤhrt/ oder ander Dachwaſſer darunter kommet/ ſolche Waſſer magſtu obgehoͤrter maſſen probieren/ und ferner nach deinem Gefallen zu Nutz bringen.
Alſo/ und der Geſtalt kanſtu alle Brunnen/ nach mehr erzehlter kleinen Prob auff Saltz probiern/ und wie reich ſie ſeynd/ eigentlich erforſchen und innen werden.
So viel hab ich zum Beſchluß/ kůrtzlich von dieſen ſaltzigen Proben/ zu einem Bericht vermelden woͤllen/ wem nun daran gelegen/ der wird ihm wol ferner nach zudencken wiſſen.
Saltzbrunnen.
Nota.
Von Kupfferwaſſer und Alaun.
ETzliches Ertz gibt ſeinen Victril ungelegen/ und etzliches will gelegen ſeyn/ 1. 2. oder 3. Jahr.
Man wiegt deß Ertzes ein 2. Pfund/ und geuſt darauff 2. Pfund Waſſer/ und ruͤhret es wol umb und laß es ſtehen biß es wol lauter wird/ dann abgegoſſen/ und wieder 2. Pfund Waſſers daran/ und abermals umbgeruͤhrt wie zum erſten mahl geſchehen/ ſo hat man die Lauge/ diß ſeud ein/ das der dritte Theil Laugen in den Pfaͤnnlein bleibt/ das ſoll man ſtehen laſſen/ biß ſichs laͤutert/ ſo ſetzet ſich der Schweffel zu Grunde/ darauff ſeud man die obere Laugen vollends ein.
Als/ man nehme ein rein Eiſen/ und tropffet von der Laugen auff das Eiſen/ ſo nun derſelbe Tropff grißlicht wird/ ſo wird der Salpeter bald ſchieſen/ und ſo der Salpeter ſtarck und dick wird/ auff dem Eiſen/ ſo geuſt man die Laugen auß/ in ein Toͤpfflein oder worein man will/ ſo ſcheuſt der Salpeter und legt ſich an.
Darnach ſo geuſt man die Laugen ſo noch bey dem Salpeter iſt blieben herab/ und ſeud dieſelbe wieder ein zum verſchieſen/ wie das erſte/ auff die letzte bleibet noch ein wenig Laugen/ die iſt fett/ und ſcheuſt nicht wie die erſte/ darnach thut man den Salpeter zuſammen/ und wiegt den/ alſo weiß man was ein Pfund Ertz oder Schieffer von Salpeter gibt.
Kupfferwaſſer auff Alaun zu probiren.
DAs Kupfferwaffer-Ertz hat gemeiniglich Alaun bey ſich/ doch eines mehr dann das andere/ etliches auch wol gar nichts.
Dieſes iſt alſo zu probiren/ nimb 4. Pfund Ertz klein gemacht/ und darauff gegoſſen 2. Pfund Waſſers/ und eine Laugen gemacht/ und dieſelbe fein lauter und ſachte abgegoſſen.
Nun nimbt man 3. Pfund oder 3. Maaß ſelbiger Laugen/ und darzu ein Maaß Urin/ ſeud es alſo ein/ daß noch der vierdte Theil in dem Pfaͤnnlein bleibt/ laß das lauter werden/ ſo ſetzt ſich viel Unraht/ darnach ſeudet man das lautere wieder ein/ das wird gar braun/ und veruche das alſo:
Man geuſt mit einem Loͤffel die Laugen in eine huͤltzerne Schuͤffel/ laͤſt das kalt werden/ ſo ſetzet ſich unten ein gelblicht Pulffer/ das heiſt man Alaunmehl/ das verſuchet man offt/ biß viel Alaunmehl wird/ ſo geuſt mans auß in ein Toͤpfflein/ ruͤhret das um biß es erkuͤhlet/ ſo faͤllet das Alaun Mehl zu Boden/ zu letzt will auch das Mehl gruͤnlicht werden/ ſo ſoll man auffhoͤren/ das gruͤn iſt/ daſſelbe heraußgehabene Alaunmehl/ thut man auff ein haͤren Tuͤchlein/ daß die rohte Laugen davon kombt und faſt trucken wird/ man thut die Lauge zuſammen und ſiedet es wieder ein/ biß das obere Alaunmehl niederfaͤllt/ und thut ihme wie zuvorn/ doch das man kein Gruͤnmehl hebet/ ſo nun zum drittenmal die Lauge eingeſotten wird zum ſchieſen/ das iſt faſt eitel.
Alaun Probe.
MAn nimbt das Alaunmehl/ laͤſt es in einem reinem Pfaͤnnlein ein wenig ſieden/ darnach laͤſt man es gemach ſtehen/ und ſetzen/ und geuſt gemachſam ein wenig kalt Waſſer darauff/ und ſtreichts mit einem Spatel zu Boden/ die Laugen ſeiget man rein ab/ und ſeudet die wieder ein zum ſchieſen/ wie erſtlich gelehrt/ ſo faͤllt das Mehl aber zu Boden/ darnach laͤſt man das Alaun- Mehl aber trucknen und thut die rohe Laugen davon/ und geuſt wieder Waſſer zum andern mahl/ auff das Alaunmehl wie zuvor/ und ſeudet das ein zum ſchieſen/ und laͤſt es aber ſetzen und lauter werden/ darnach geuſt man es in ein huͤltzern Inſtrument/ ſo es kalt iſt/ ſchieſet der Alaun/ genſſet man die Laugen ziemlich warm/ ſo ſchieſet der Alaun ziemlich grob/ wird aber die Laugen kalt gegoſſen/ ſo ſchieſet der Alaun klein/ und ſo der Alaun geſchoſſen iſt/ thut man die Laugen davon/ und laͤſſet den Alaun trucken werden/ dieſelbe abgegoſſene Lauge gibt wieder Alaun/ ſo man dieſelbe zum ſchleſen einſeud/ alſo wird erkant das auß dem.
Ertz auch gemacht wird.
Beſchluß.
SO viel habe ich geliebter Leſer/ von Probierung allerlerley Ertz und Metallen/ auch andern nohtwendigen Sachen/ ſo zur Probierung und Auffſchmeltzung derſelben zu wiſſen noͤhtig/ allen Bergleuten und jungen Probierern/ deßgleichen denen die von ſolchen Sachen gar wenig Berichts wiſſen/ in dieſen meinen fůnff Bůchern/ auffs treulichſte und fleiſſig/ auch außfůhrlichen/ zur Nachrichtung/ Frommen und Nutz beſchreiben/ und an Tag geben woͤllen/ ein jeder/ dem es annemlich/ woͤlle damit auff dißmal begnuͤgig ſein/ und meinen guten willen hierinn vermercken/ dann was hochberuͤhmte Kůnſtler ſein werden/ denen iſt dieſer mein Fleiß und angewande Muͤhe nicht gemeint/ zu dem hab ich auch auff dißmal/ von allen und jeden Ertzen/ im groſſen Werck/ auff zu Bereiten uñ zu Schmeltzen/ das wenigſte Theil gemeldt/ auß Vrſach/ daß ich demſelben meiner jetzt habenden Dienſt halben/ als das ein groͤſſer Werck werden wird/ dann diß iſt/ nicht hab außwarten koͤnnen/ ſondern biß auff fernere gelegene Zeit eingeſtellt.
Deßgleichen wie auch das Gold und Silber/ auff den Můntzwercken/ auff mancherley gewiſſe haͤlt/ beſchickt/ und nach vieler Arbeit zu Geld gemacht wird (davon dann wol ein eigen groß Buch zu ſchreiben waͤre) beruhen laß/ in Erwegung/ daß es ein groß Werck/ das von vielen Jahren hero/ ſampt andern dem Muͤntzwerck anhaͤngigen Sachen in můglicher geheimb gehalten worden/ auch ein geheimbs Werck bleiben laſſen.
Vnd ob wol jetziger Zeit Goldſchmiede/ gemeine Probierer/ und Kauffleut ſich beduͤncken laſſen/ wann ſie etliche Beſchickung deß Tiegels rechnen koͤnnen/ ſie haben nunmehr die Kunſt gar hinweg/ ſo mangelts ihnen doch noch an dem fuͤrnemſten und beſten Stuͤck/ nemblichen/ daß ſie bey keinem Můntzwerck geweſen/ und deſſen keinen rechten Verſtand noch Vbung haben/ derwegen von ihnen/ in dieſen Sachen nichts fruchtbarlich wuͤrde koͤnnen verrichtet werden.
Anlangend die Generation der Ertz und Metallen/ davon die Philoſo phi und Naturkuͤndiger gar viel geſchrieben/ und diſputirt haben/ die laſſe ich alle/ ſampt allen Regeln und Opinion der Bergleut/ in ihrem Werth bleiben/ auß Vrſach/ daß ſolche ihre Gedancken und Wahn/ nicht allein ungewiß/ und offtmals weit fehlen/ und auch miteinander nicht uͤbereinkommen/ ſondern will einfaͤlltig glauben/ daß Gott der Allmaͤchtige Schoͤpffer/ dieſe Geheimnuͤſſen ſeiner Allmaͤchtigkeit vorbehalten/ und das Gold/ Silber/ und alle Metallen/ durch ſein ewiges Wort den Sohne GOttes/ davon Himmel und Erden/ und alles was darinnen iſt/ ihren Vrſprug haben/ erſchaffen hat/ durch welches auch/ biß auff den heutigen Tag ſolches alles erhalten/ vermehret/ und zu ſeinem groſſen Lob und Erkaͤntnuß/ ans helle Liecht und an Tag kommen/ und gebracht werden/ fuͤr welche herꝛliche Gaben/ ein jeder billich von Hertzen GOtt dancken/ und ſeinen Fleiß und Vernunfft/ dahin wenden ſolt/ daß er alles das jenige/ ſonderlichen ſo er auß dem Bergwerck erlangt/ zu GOttes Lob/ und ſeines Nechſten Nutz/ Huͤlff und Errettung brauchte/ ſo wůrde Gott der Allmaͤchtige/ daſſelb nicht allein ſegnen/ ſondern auch reichlich vermehren/ und dem Beſitzer ſolches zu ſeiner Seelen Heyl gedeyen laſſen/ GOtt der HERR Schoͤpffer und Erhalter aller Creaturen/ woͤlle die verborgenen Schaͤtz/ der reichen Goldſeiffen/ auch Gold/ Silber/ und anderer metalliſchen Gaͤnge uñ Adern/ zu Erhaltung deß armen Adams Nachkoͤmmling/ menſchliches Geſchlechts/ gnaͤdiglichen auffthun/ und umb ſeines geliebten Sohns unſers HErrn JEſu CHriſti willen/ ſegnen und langwierig erhalten/ und ſolches mit Danckſagung genieſſen und gedeyen laſſen Amen.
APPENDIX.
Annotationes uͤber Herꝛn Erckers fuͤnfftes Buch.
Von Wachs- und Vermehrung deß Salpeters.
DAß die Erde von Natur geneigt ſey Salpeter zu generiren/ und ſolcher Wachsthumb deß Salpeters nit eben den Urinen und Excrementen einiger Thier zuzuſchreiben/ ſolches iſt vielfaͤltig zuerweiſen/ fürnemlich mit etlichen bittern Kraͤutern/ als Wermuth/ ꝛc.
Welche wann ſie ſchon an denen Stellen wachſen/ da dergleichen Urin nicht hingethan worden/ dannoch in ihrem Safft/ wann ſie außgepreſſet worden/ ein natuͤrlicher brennender Salpeter von ſich ſelbſt anſchieſt/ und zum oͤfftern von den Apotheckern befunden wird/ gleichwol iſt nicht ohn/ daß etlicher Urin und Excrementen/ inſonderheit der Schafe viel dazu hilfft/ daß der Salpeter haͤuffig waͤchſt/ er hat auch die Natur daß wo er an einem Ort einmal eingeniſtet iſt/ iſt er hinfort ein Ferment und Same ſeiner Vermehrung/ wie ſolches in der Natur gantz gemein iſt/ daß ſaur mehr ſaur macht/ und bilter mehr bitter/ und wer ſolches wol bedenckt/ wird dem Wachsthumb deß Salpeters leicht helffen koͤnnen/ welches man auch Augenſcheinlich gewahr werden kan/ wann man nur einen Silberkalck/ der auß dem Aquafort kombt/ und noch nicht abgeſuͤſt iſt/ in eine irdene verglaſurte Schuͤſſel thut/ und darinn mit gemeinem Waſſer abſuͤſſet/ da dann nur ein wenig Spiritus nitri, ſo vom Scheidwaſſer beym Kalck zu ruͤck blieben/ und darauß in das ſuͤſſe Waſſer gezogen wird/ in die irdene Schuͤſſel kriecht/ das meiſte aber im Waſſer bleibt/ wie der Schmack anzeigt/ dennoch aber fermentirt ſo ein weniges die Schüſſel dermaſſen/ daß in kurtzer Zeit uͤberall auß der Schuͤſſel waͤchſt/ und die glaſur der Schuͤſſel Stuͤcklein Weiſe abfallend macht/ ſo hab ich auch droben gedacht/ daß wann man Scheidwaſſ er von gemeinem Saltz abdiſtillirt/ wird daſſelbe Saltz zu gutem brennenden Salpeter/ worauß man hernach Schießpulffer und Racketen machen kan/ wie auß anderm Salpeter/ ja wann man nur gemein Saltz oder ein Laugenſaltz in Aquafort oder Spiritu nitri in der Waͤrme ſolvirt/ und hernach in der Kaͤlte ſtehen laͤſt/ ſo ſchieſt es zu Salpeter an/ auß welchem Fundament man wol eine Fermentation anſtellen koͤnt/ daß der Salpeter viel haͤuffiger als ſonſt generirt wuͤrde/ wie dann ſolches auch von einigen mit gutem Succeß præſtirt wird/ und zwar auff unterſchiedliche Art/ dann etliche der jenigen Erden/ die ſie einmal außlaugen/ nur mit dem geringen Mittel helffen/ daß ſie in kurtzem wieder gantz ſalpetrig wird/ in dem ſie nur den Schaum/ ſo im Salpeterſieden auffſteigt/ abheben/ und unter die außgelaugte Erde thun/ welches dieſelbe Erde mehr als man meint/ wieder zu ſchnellem wachſen fermentirt und geſchickt macht andere machen eine oder mehr ſehr groſſe Gruben in die Erden/ und ſchütten die außgegrabene Erde umb die Grube herumb/ auff daß davon aller Zufluß deß Regenwaſſers wie von einem Damm abgehalten werde/ zu welchem Ende ſie auch unter Dach ſeyn/ im uͤbrigen aber den Sonnenſtrahlen und Lufft allerſeits ein offener Zugang gelaſſen werden muß/ in ſolche Grube ſchuͤtten ſie all ihr Außkehricht/ außgelaugtes Aſcherich/ und andere unbenoͤhtigte Aſche/ die Nuſeln deß verbranten Strohes/ den außgekratzten Ruß auß den Schornſteinen/ außfegſel der Gaͤnsſtaͤlle/ Hüner- und Taubenhaͤuſer/ allerley bittere und ſcharffe Kraͤuter der wůſten Plaͤtze/ als Wermuth/ Wolffsmilch/ Neſſeln/ Floͤhkraut/ Meerlinſen/ Laub der Baͤume im Herbſt/ auch das faule Obs/ Menſchen und anderer Koht/ allen Abgang der Schlachtzeit als Haar/ Federn/ Klauen/ Hoͤrner/ Unflat der Daͤrme und Blut/ allerley Urin/ gebrauchtes Seiffen- und Waſchwaſſer und dergleichen/ biß die Grube voll wird/ und laſſens alſo etliche Jahr in einander faulen mit taͤglicher Zugieſſung Urins/ Herings- oder Fleiſchlacke und dergleichen/ biß es erfaulet/ da dann keines Zugieſſens einiger Feuchtigkeit mehr von noͤhten/ ſondern laugen und ſieden alsdann nach ihrer Gelegenheit den Salpeter auß/ und werffen das uͤbrige wieder in die Grube/ nebens hinzugieſſung der Laugen ſo nicht ſchieſſen will/ und laſſens abermal eine geraume Zeit liegen/ ehe es wieder außgelaugt wird; Andere laſſen darzu ſonderliche Gewoͤlbe in die Erden machen/ lang nach ihrem Gefallen/ und 4. Ehlen hoch/ bedeckt mit einem Schoppen oder Dach.
Die Speiß zum Maurwerck richten ſie zu von 3. Theil Kalck ſo mit Regenwaſſer welches mit Nordwind gefallen/ geloͤſcht iſt/ Schafs Urin 1. Theil/ Schafs Miſt 3. Theil/ alles untereinander geſchlagen/ mit Untermengung gemeines Saltzes/ damit wird das Gemaͤur zweyer Stein dick gemacht und dann mit alter Stallerde beſchuͤttet/ alle 14. Tag deß zunehmenden Liechts mit Schafsharn Nordwinds-Regenwaſſer oben begoſſen/ ſo waͤchſt der Salpeter Zapffenweiſe herauß; Auff dieſe und andere Weiſe kan man der Sache wol nachdencken/ daß der Wachsthumb deß Salpeters deſto eher befordert werde/ maſſen ich einen geſehen/ der ihn auß bloſſem Kochſaltz bey etlichen Centnern auff einmal hat machen koͤnnen.
Von geſchwinder Laͤuterung deß Salpeters.
WAnn einer in der Eil eine Quantitaͤt ſaltzigen oder unreinen Salpeter zum Aquafort brennen oder andern Laboribus laͤutern will/ der mache nur ſtarcke Lauge/ laſſe darinn den unreinen Salpeter ůber dem Feuer in einem Keſſel zergehen/ wann er aller zergangen/ ſo gieß die Solution alſo heiß durch ein Tuch/ biß alles filtrirt werde/ dann laß es wieder im vorigen außgeſchwenckten Keſſel ſo weit verſieden/ daß es anſchieſſenkan/ ſo ſchieſt der reine Salpeter an/ und das Saltz bleibt in der Laugen unangeſchoſſen.
Von dem jenigen Saltz ſo ſich auß dem Salpeter ſcheidet wann er gelaͤutert wird.
OB wol unſer Author verſichert/ daß man gedachtes Saltz ohn Gefahr in der Speiſe wie ander Kochſaltz genieſſen koͤnne/ wann es vom Salpeter gelaͤutert und etwas außgegluͤhet ſey/ ſo wird doch von einigen vor gewiß verſichert/ daß es etwas andere Eigenſchafft habe als das gemeine Saltz (doch deß Menſchen Geſundheit nicht entgegen/ ſondern fürtraͤglich) und zwar wird es Sal centralis genant/ dieweil es auß der Erden als dem Centro der Welt gebracht wird/ und auch allwege nur im ſten deß Salpeters ſteckt/ dieſes alſo genanten centraliſchen Saltzes nehmen ſie ein Theil/ und vermiſchen es mit drey Theilen Boli oder ungebranten Hafnerſcherben/ diſtilliren darauß mit hefftigem Feuer einen Spiritum, welcher das feine Gold in eine wunderliche Solution bringet/ auch auß Zien und Silber eine gelbe Tinctur extrahiren ſoll/ nebenſt andern ſeinen ſeltzamen Wuͤrckungen/ was daran iſt/ kan ich nicht ſagen/ weil ich darin keine Ex perientz habe/ und gleichwol es hier mit einbringen wollen/ umb bey den Curioſen mehr Nachdencken zu erwecken.
Von Erkaͤntnuͤß und Prob der Vitrolhaltigen Sachen.
DEr Vitriol wird nicht allein in Kieſſen in der Erden generirt/ ſondern auch in etlichen Steinen hieoben am Tage/ fuͤrnemlich aber wird in den fetten Letten eine Gattung Steine gefunden/ geſtaltet wie Tauben oder Huͤnnereyer/ wann man ſolche zerſchlaͤgt/ erſcheinen ſie inwendig gelb/ und wann man ſie in Stück zerſchlagen an die Lufft legt ein Wochen 4. 5. oder 6. zerfallen ſie in ein Pulffer/ welches mit Koſten auff der Zungen verſucht wird/ obs vitrioliſch ſchmeckt/ da es alsdann ausgeſotten wird/ es wird auch an gewiſſen Orten hin und wieder in Teutſchland als bey Arnſtadt/ Achen/ heiligen Land und anderſtwo eine ſteinige Art haͤuffig gefunden/ ſo Magneſia Vitriolata genant wird/ außwendig ſchwartzlicht/ inwendig wie Silber oder Gold/ wann ſolche in Stücklein zerpucht/ 2. oder 3. Monat lang an den Mond- und Sonnenſchein geſetzt/ uñ oͤffters mit Thau oder Regenwaſſer beſprenget wird/ zerfaͤllt und caleinirt ſie ſich ebenmaͤſſig in ein vitrioliſch Pulffer/ welches man mit Waſſer außlauget/ biß kein Waſſer mehr gruͤn wird/ die hinterſtaͤllige Erde/ ſo ſie abermahl an die Lufft gelegt wird/ attrahirt auß derſelben auffs neue Vitriol/ die Urſach ſolches Anziehens iſt/ daß die Vitriol- Steine nichts alß Schwefel und Feuer ſind/ die hitzige Sachen aber ziehen an ſich/ wie an den erwaͤrmten Schrepff-Koͤpffen zuſehen/ auch hat ein jeder Vitriol eben das in ſich was der Magnetſtein auch in ſich hat/ nemlich ungeſchmoltzen Eiſen und Stahl/ da hergegen das Eiſen eitel geſchmeltzte terra Vitrioli und Magnetſteins iſt/ und ſind alle drey gantz und gar einerley Weſen/ wie ein jeder leicht befin den kan/ und darauß unſchwehr zu urtheilen/ woher der Magnetiſmus komme/ man bekombt auch hier Anlaß/ die Gedancken zu machen/ es muͤſte jaͤhrlich von dergleichen hitzigen Sachen durch die gantze Welt eine groſſe Menge aus der Lufft attrahirt, und corporaliſch gemacht werden/ und weil ſolches von Anfang der Welt geſchehen/ ſtehet zu muhtmaſſen/ die Erd- Kugel habe in ſo viel tauſend Jahren zugenommen/ und ſey in ſuperficie etwas erhoͤhet worden/ worzu auch kombt daß alle Jahr eine unbegreiffliche Menge Holtz/ Stroh/ Kraͤuter/ Graß/ Wurtzel und Früchte durch alle Welt waͤchſt/ deren Gemuͤllm/ Aſche/ oder Miſt alles auff den Ruͤcken deß Erdreichs kombt/ zugeſchweigen ſo vieler hundert tauſend Millionen Menſchen/ ſo von Adam her mit Erde bedeckt worden/ deren Leiber und Nutriment allein von wenig Maltern Samen/ ſo Adam anfaͤnglich darzu außgeſaͤet/ gewachſen/ und nachmals alle Welt erfuͤllet/ und wer kan alle die Aeſſe oder Cadavera der zahmen und wilden Thier/ Voͤgel/ Wuͤrm und Inſecten von der Welt her zehlen/ welche zum wenigſten mit ihren Knochen den Erdkreiß umb ein ziemliches auffgehaͤufft/ und daher kompts daß man ſteinerne Saͤrge Hauſes hoch tieff auß der Erden außgraͤbt/ die nur etliche hundert Jahr alt ſind/ und vielleicht die allererſten Schichten der Graͤber wohl zehenmahl tieffer zu ſtatuiren; Nun wieder auff obgedachte grůne Lauge deß Vitriols zukommen/ ſo iſt die Prob wie unſer Author ſetzt/ daß man ein rein Eiſen oder nur ein abgeſtrichen Meſſer drein halte/ und wann es davon Kupfferroht wird/ ſo iſt es guter Vitriol/ doch kan manſich auff dieſe Prob nicht gantz feſt verlaſſen/ dann man hat auch Vitriol/ der ſolches nicht thut/ in dem er gantz und gar kein Kupffer/ ſondern eitel Eiſen fuͤhrt/ und auff der Zunge gantz ſuͤß ſchmecket/ welcher dann auch viel geringer als der ienige/ ſo das Eiſen kuͤpffert/ derowegen muß man andere Proben mehr zu Huͤlff nehmen/ fuͤrnemlich wird man der rechten vitriolitaͤt bald gewahr/ wann man in eine dergleichen Lauge gepulfferte Galloͤpffel thut/ und eine Zeit lang ſtehen laͤſt/ faͤrbtes dann Dinten ſchwartz/ ſo hat man weiter an ſeiner Guͤte nicht zu zweiffeln; Wolte nun einer nur zur wenigen Nohtdurfft ſeines Scheidwaſſers auß dergleichen habhafftigen Kieſſen ihm ſelbſt Vitriol machen/ kan er nur in glaͤſern oder ſteinern Geſchirren eine ſolche filtrirte gruͤne Lauge biß zum Haͤutlein evaporiren/ und in der Kaͤlte ſchieſſenlaſſen/ den angeſchoſſenen Vitriol kan man an der Sonnen/ oder in der warmen Stuben zu einem weiſſen Mehlzerfallen laſſen/ und mercken wie viel er am Gewicht abnimbt/ als zum Exempel: ſo von 4. Pfund-Vitriol 3. Pfund deß weiſſen Mehls kommen/ nimbt man darzu zwey Pfund gelaͤuterten Salpeter/ und ſchlaͤgt ein Pfund gemein Waſſer vor/ und alſo nach Advenant mit mehrem Gewicht zu verſtehen/ es muß aber durch und durch ein wohl zerfallen Mehl/ und darunter nicht noch gantze Stuͤck Vitriol ſeyn/ es würde ſonſt das Scheidwaſſer zu ſchwach werden/ im uͤbrigen hat man ſich hiemit nach der Lehr deß zweyten Buchs unſers Authoris und deſſen Commentarij daruͤber zu verhalten.
Im Fall auch einer Luſt haͤtte/ auß ſolchem Vitriol-Mehl einen Spiritum und ſchwartzrohtes Oleum zu diſtilliren/ ſo kan er alsbald in der erſten Diſtillation ſolches Oleum ſonderlich fangen/ wann er an den Hals der Retorten einem Vorſtoß legt/ der unter dem Mundloch deß Retorten Halſes ein Roͤhrlein habe/ woran ein Glaß gelegt wird/ ſo ſtreichen die Spiritus Nebelsweiſe uͤber daſſelbe Roͤhrlein hin in den recipienten/ das Oleum aber gehet Tropffen weiſe/ und wann dann die Tropffen den Verſtoß hinab rinnen/ und aber das Roͤhrlein gerad in der mitten iſt/ ſo kommen ſie darein zu fallen/ und wird alſo das feurige Oehl abſonderlich auffgefangen/ doch gehet das Phlegma vorhero auch Tropffen weiſe uͤber/ welches dann ebenfaͤllig abſonderlich zu empfahen/ damit das feurige Oehl nicht davon geſchwaͤcht werde/ ſolches nun umb ſo viel beſſer zu verſtehen/ iſt folgender Abriß mit beygeſetzt.
Der Ofen/ A. wie er oben zugedeckt/ und nur ein Loch bleibt umb die Kohlen/ drein zu thun/ auff welchem Loch auch ein Stein oder Deckel liegt/ B. kleine Lufftluͤchlein/ worauß der Rauch gehet/ C C. die Retorte/ D. eine eiſerne Stange uͤberzwerch/ worauff die Retorte ruhet/ welche Stange bey zweyer Zwergfinger dick ſeyn muß/ damit ſie ſich in der Glut nicht biege/ und der Retorten Hals wegen ſinckung breche/ E. das obere Ofen- Loch mit einem Stoͤpffel/ wordurch Anfangs der Diſtillation Kohlen eingethan werden/ F. der Ort wo der Roſter liegt/ G. das Aſchenloch deß Ofens mit einem Stoͤpffel/ H. der Vorſtoß worein der Retorten Hals gehet/ I i. der Recipient worein der Vorſtoß gehet/ K. ein Glaß ſo an das Roͤhrlein deß Vorſtoſſes vorgelegt wird/ umb das Oehl à part zu empfangen/ L.
Wann nach ſothaniger Diſtillation das Caput mortuum oder hinderſtellige Erde auß dem Retorten genommen/ und eine Zeitlang an die Luff geſtellet wird/ der Geſtalt/ daß es nicht darauff regne/ ziehet ſoches auffs neue auß der Lufft ein vitrioliſch Weſen an ſich.
Was ſonſten obgedachte Mehlweiſe Calcination belangt/ iſt Herr Zwelffer der Meinung/ daß es nicht an der Sonnen-Strahlen geſchehen ſoll/ weil die Sonne aller Dinge Krafft außzuziehen pflege/ weil aber ein Regulus Antimonij durch Brennglaͤſer von den Sonnen-Strahlen ſchwerer/ auch der gemeine Schwefel davon nicht verzehret wird/ ſo ſcheinets daß die ſulphur iſchen Subjecta, darunter der Vitriol ein Principal, von den Sonnen-Strahlen vielmehr geſtaͤrckt als geſchwaͤcht werden/ doch bekenne ich rund/ daß ich hierin weder Erkaͤntnüß noch Erfahrung habe/ und laſſe es lieber andere ferner bedencken und experimentiren.
Betreffend die Saltz- und Sauerbrunnen/ koͤnnen ſolche nach unſers Authoris Anweiſung auch probirt und ihr Halt gefunden werden/ nemlich mit verſiedung in ſolchen Schaͤlichen/ wie unſer Author vom Salpeter lehret/ doch dienen zum gemeinen Saltz keine andere als ſilberne/ weil das Saltz die andere Metallen angreifft und zerfriſt/ ſolcher Schaͤlichen muͤſſen zwey von gleicher ſchwereſeyn/ in das eine laͤſt man das Probir-Gewicht/ in das andere thut man die Saltzſohle oder Waſſer deß Saltzbrunnen/ und wiegt es ab/ hernach wann das Waſſer vom Saltz evaporirt iſt/ wiegt man das zuruͤck bleibende truckene Saltz wiederumb/ und findet ſich alſo/ wie viel Loht Saltz ein Maß derſelben Saltzſohle haͤlt; Man erfaͤhret ſolches auch ohn Feuer durch eine darzu gemachte hoͤltzerne Probir-Spindel/ welche unten duͤn und oben dicker iſt/ faſt wie eine gemeine Spindel/ an deſſen untere Spitze man etwas Bley anmacht/ damit ſie gerad im Waſſer gehalten werde/ alsdann thut man in ein Lang oder hoch Glaß gemein Waſſer/ loͤſt darinn ein Loht Saltz zergehen/ alsdann laͤſt man die Probir-Spinde auſſer dem Waſſer empor ſchwebt/ daſelbſt wird die Spindel gezeichnet/ welches der Halt auff ein Loht Saltz iſt/ dann laͤſt man noch ein Loht Saltz in demſelben Waſſer zergehen/ ſencket die Spindelabermahl hinein/ und zeichnet wie weit ſie itzt herfür gehet/ welches der Halt von zwey Lohten iſt/ und alſo faͤhrt man mit zerlaſſung mehrer Lohten Saltz fort/ biß die gantze Spindel abgezeichnet iſt/ ſo kan man hernach mit einer alſo abgezeichneten Spindel den Halt einer jeden Saltzſohle erfahren; Es ſolte auch dieſes eben ſo wohl mit einer jeden Salpeter-Alaun- und Vitriol-Lauge angehen/ daß man auff dieſe Weiſe ohn Feuer ihren Halt ſolte weiſen koͤnnen/ ſtehet aber zu eines jeden Gefallen und fernerem Nachdencken/ dieſes aber dienet allein den Halt am Gewicht zu erfahren/ was aber eigendlich vor eine Saltzart in dergleichen Laugen enthalten/ gehoͤren andere Zeichen und Proben mehr darzu.
Da dann der Schmack die vornembſte Probmit iſt/ es traͤgt ſich auch zu/ daß ſaltzige Erden und Gaͤnge gefunden werden/ da dann ebenmaͤſſig mit Schmecken oder Koſten/ auch Auffwerffung auff gluͤhende Kohlen und durch andere Mittel zu erkundigen/ ob es das Sal gemmæ iſt/ ſo auch vielfaͤltig gebraucht wird.
Von deſſen Generation wie auch der Kochſaltzigen Brunnen hier auch etwas zu gedencken/ Anlaß vorfaͤllt/ daß nemlich ins gemein dafür gehalten wird/ als wann das geſaltzene Meer durch einige Gaͤnge in der Erden biß an die Oerter der Saltzquellen ſich erſtrecke/ und daſelbſt das geſaltzene Waſſer herfuͤr quelle/ an etlichen Orten aber evaporire es/ und laſſe das Saltz truckener Weiſe in der Erden zuruͤck/ welches Steinſaltz genannt/ und deſſen in Pohlen viel gegraben wird/ auch in dem Schweitzeriſchen und andern teutſchen Gebirgen gantze Berge voll ſolches Saltzes zu finden ſeyn ſollen/ die niemand bauet oder achtet; Weilaberſolche Brunnen viel reicher am Saltz Halt ſind/ als das Meerwaſſer ſelber/ ſo ſtehet mit ſolcher Opinion nicht wohl fort zu kommen/ und ob man ſchon ſagen wolte/ daß ein Theil von dem geſaltzem Meerwaſſer/ in dem es ſo weit durch die Crde lauffe/ evaporire oder verdünſte/ und halte hernach der Reſt deſto mehr Saltzes/ ſo kan doch ſolches auch nicht beſtehen/ auß Urſachen/ daß darauß folgen müſte/ daß die Saltzbrunnen ſo am allerweiteſten vom Meer entlegen/ auch im Halt am reichſten ſeyn muͤſten/ welches ſich doch in der That gantz anders befindet/ auch viel eher zn vermuhten/ daß das geſaltzene Waſſer/ wann es weit durch die Erde dringen ſolte/ vielmehr ſchwaͤcher im Halt werden wuͤrde/ weil die Crde uͤberall mit ſüſſem Waſſer durchfeuchtet iſt/ welches je weiter je mehr ſich mit unter das andere vermiſchen ſolte; Dannenhero iſt vielmehr dafuͤr zu halten/ daß dieſelbige Gegend der Saltz-Brunnen oder Berge mit einem ſaltzigen Ferment belegt ſind/ welches alle herzunahende ſuͤſſe Waſſer in Saltzigkeit fermentirt/ gleichwie das Schwefel-Ferment in den brennenden Bergen continuirlich andern Schwefel in die Stelle deß wegbrennenden generirt; Solches ſiehet man auch an dem Salpeter welcher allemahl etwas gemein Saltz in ſich führet/ und etlichen Urſach gibt zu glauben/ daß ſolches Saltz vom hinzu gemiſchtem Urin der Menſchen/ ſo ſtets gemein Saltz genieſſen/ herkomme/ wann aber die außgelaugte Salpeter-Erde wieder eine Zeit lang liegt/ ſo waͤchſt ohn einige Zumiſchung vom Urin wieder ander Salpeter darein/ welcher abermal gemein Saltz bey ſich fuͤhret/ und damit anzeigt/ daß aus eigener Krafft in der Erden Saltz wachſe/ auch an denen Orten dahin kein geſaltzenes Meerwaſſer zu gelangen pflegt.
Wollen alſo hiemit die metalliſche und mineraliſche Geſchoͤpff auff eine Seite ſetzen/ und uns dabey der Vorſorge unſers allerheiligſten und guͤtigſten Schoͤpffers erinnern/ welcher alle Welt mit aller Nohtdurfft ſo reichlich verſiehet/ unangeſehen faſt Niemand iſt/ der ſolches recht erkennet/ wie vielmehr wird er ſeine ſtets danckbare Kinder mit viel groͤſſerer Gnad begaben/ und ſie dermaleinſt in die Gebuͤrge deß ewigen Liechts/ und aller ſchoͤnſten Saal der Unſterblichkeit auffnehmen/ der wolle gnaͤdiglich verleihen/ daß dieſe Schrifft gereichen moͤge/ zu ſeines heiligen Namens Ehr/ Lob und Danck/ und zu Nutz und Frommen unſers Neben-Menſchens/ welcher nochmals ermahnet ſey unſern gutthaͤtigen GOtt und HErrn auff alle erdenckliche Weiſe zu preiſen nach folgendem oder dergleichen Inhalt:
1
ERtz-Koͤnig uͤber alle Thronen/ Gelobt von allen Millionen.
Der Engeln/ Geiſter/ und Gerechten/ Vnd allen außerwehlten Knechten/ Den Himmel/ Hoͤllen/ Erden/ Meer/ Vnd all ihr eingeſchaffen Heer/ Fuͤr den Allmaͤchtigen erkennen/ Vnd Heilig/ Heilig/ Heilig nennen/ Dich ſchroͤcklichen HErr Zebaoth/ Vnd thun mit Zittern dein Gebot/ Solt dann ich armes Moͤdelein/ Nicht auch gern dein Verehrer ſeyn?
2.
Ach ja mit tieffſtem Niederbuͤcken/ Vnd inniglichſtem Geiſt-Verzuͤcken Auß gantzen Hertzen und Gemuͤhte/ Sag ich dir danck fuͤr alle Guͤte/ Lob/ Ehr in ſteter Andachts-Glut/ Sey GOtt dem HErrn dem Hoͤchſten Gut/ Preiß/ Ruhm/ tieffſt-reverentzlich kruͤmmen/ Vnd unermuͤdlich Lob-anſtimmen/ Triumph/ Macht/ Glory/ Jubel/ Ton/ Dem Schoͤpffer auff dem hoͤchſten Thron Gelobt/ gepreiſt/ gebenedeit/ Sey GOtt in ewig Ewigkeit!
3.
Dir Schoͤpffer will die Knie ich beugen.
Vnd mich fuͤr dein Fußſchemel ſchmeugen/ Dein Lob hoͤchſt-ehrerbietlich Lallen/ Mit neigen/ und zu Fuſſe fallen/ In neidrigſter Demuͤtigkeit/ Von gantzem Hertzen allezeit/ Mit aͤchzen/ ſeufzen/ Augentraͤhnen/ Vnd bruͤnſtiglichſtem Seelen-Sehnen/ Voll Durſt und Feuer durch Marck uñ Bein/ Es moͤcht mein eintzig Theil doch ſeyn/ Daß ich dich preiſ ohn Vnterlaß/ Vnd lauffe deines Willens Straß.
4.
Dir beicht ich auch fuͤr deinen Engeln/ Was mir bewuſt an Sůnd und Mångeln/ Auch all’ unwiſſendliche Suͤnde/ Davon mich gnaͤdiglich entbinde/ Ach/ ach/ ach/ weh/ weh/ ůber weh!
Daß ich auß ſolchem Zeug beſteh/ Der nicht iſt gantz nach deinem Willen/ Du wolteſt doch mich ſelbſt erfuͤllen/ Vnd werden gantz und gar mein Safft/ Der ſelbſt dein Wollgefallen ſchafft/ Wuͤrck doch durch meine Haͤnd und Zung/ Dein Lob und Willens Außrichtung.
5.
Dir GOtt dem HErrn ſey alle Stunde/ Danck/ Lob/ Ehr/ Preiß mit Hertz und Munde/ O alles bringt doch unſerm Schoͤpffer/ Das ihm gebuͤhrend Danck-Geoͤpffer/ Es preiſ’ ihn alle Tieff/ und Hoͤh/ Vnd uͤberall ſein Will geſcheh/ All ſeine Schaaren und Trabanten/ All ſein’ in Chriſto Blutsverwandten/ Vnd alles was den Athem hat/ Werd nimmer ſeines Lobens ſatt/ Gepreiſet ſey das ewig Wort/ Stets/ unauffhoͤrlich/ fort und fort.
Regiſter/ in welchem die fuͤrnemſten Titel deß Probirens/ Scheidens und Schmeltzens/ auch das Salpeterſieden/ und anders mehr begriffen iſt/ an welchem Blat es zu finden.
Zum erſten Buch.
WAs Probiren ſey/ pag. 1
Was die Kunſt deß Probirens nutzet/ 1
Was einem Probirer zu wiſſẽ von noͤhter/ 2
Warumb das probiren der Silberertz erſtlich geſetzet worden/ 4
Von den Silberertzen/ und wie die unterſchiedlich erkannt werden/ 5
Wie man die Probiroͤfen zu den Silberertzen/ deßgleichen zu den andern Proben recht machen ſoll/ & 7 / 77
Unterricht von regieren und erkennen deß Feuers im probieren/ 11 .
& 80
Wie man Muffeln/ Bodenbletter/ Schirben/ und ander klein Toͤpfferwerck zum probiren gehoͤrig/ machen ſoll/ 12 .
& 81
Von Cappelln/ wie man die recht und gut machen ſoll/ 14 .
& 78
Wie man gute Cappelln/ darauff die Proben nicht huͤpffen oder ſpringen machen ſoll/ 17
Wie man gute Aſchen zu Ertz- und Muntz- Cappelln præpariren ſoll/ 18
Wie man gute Klaͤr machen ſoll/ 19 .
& 79
Der Cappelln rechter groͤß Abriß/ 20
Wie man das Bleyglaß machen ſoll/ 21
Von den Gewichten die zu den Ertz- und Silberproben gebraucht werden/ 23
Wie man alle Silberertz auff Silber probiren ſoll/ 24
Strenge Silberertz vorm Geblaͤß anzuſieden/ 27
Die Silberertz auff Quiutel zu probieren/ 31
Wie man die armen und geringen Ertze/ auff Silber probieren ſoll/ 32
Truͤbe Waſſer quell auff Silber zu probieren/ 33
Wie man ein recht Bleykorn/ das man in der Prob pfleget abzuziehen/ recht machen ſoll/ 33
Wie man einen Schlackſtein/ oder Kupfferſtein auff Silber probieren ſoll/ und was der Schlackſtein ſey/ 34
Das Hartwerck und Kupfferlaͤch auff Silber zu probieren/ 36
Geſchmeltzte Speiß zu probieren/ und was die ſey/ ibid.
Wie man ein geſchmeltzt ſchwartz Kupffer außſchlagen/ und den Probzaͤhn gieſſen ſoll/ 37
Der Unterſcheid deß Probzäbns/ 38
Glockenſpeiß auff Silber zu probiren/ 41
Wie man Silber und Pagament kuͤrnen ſoll/ 42
Auß der Kellen zu kuͤrnen/ 44
Wie man das gekuͤrnte Silber auff Feinfilber probieren ſoll/ 46
Wie man gemuͤntzt Gelt in groben und kleinen Sorten probiren ſoll/ 48
Wie man Brandſiber Stuͤck/ und Plantſchen/ außhauen und probiren ſoll/ 50
Wie man ſilbern Streichnadeln machen ſoll/ 50
Wie man geſchmeltzt Werck außſchlagen und probieren ſoll/ 52
Wie man ein Zien auff Silber probirẽ ſoll/ 54
Wie man Eiſen und Stahl auff Silber probieren ſoll/ 55
Kupffer/ Eiſen und Silber zu ſcheiden/ 56
Silberhaltigen Eiſenſtein zu gut zu machen/ 56
Wie man Blickſilber rein brennen/ und die Teſt zu dem brennen recht machen ſoll/ 57
Silber brennen unter der Muffel/ 60
Ein jedes Silber fein zu brennen/ 62
Wie man das Silber vom Zien ſcheiden ſoll/ das auß einem Brand kommen iſt/ 63
Wie man ein jedes Silber/ reichs oder armen Halts/ ſchmeidig treiben ſoll/ 65
Wie man das Kupffer vom Pagament gemuͤntztem Geld oder duͤnngeſchlagenem Silber abſieden ſoll/ 65
Wie man gute Probierwagen machen und einrichten ſoll/ 66 / 67
Von Juſtirung und Einrichtung der Probir- Wagen/ 69 / 70
Wie man die Probiergewicht machen und abtheilen ſoll/ 72
Von Abtheilung deß Centner gewichts/ 75
Von dem Laboratorio oder Werckſtatt eines Probierers/ 76
Von dem Probierofen/ 77
Von guten Cappelln/ 78
Von guter Klaͤr/ oben auff die Cappelln zu ſtreuen/ 79
Wie die Cappelln geſchlagen werden/ ibid.
Von guten Schmeltzofen/ 83
Der ſchnelle Fluß wordurch die unfluͤſſigen Ertze und Calces metallorum ſchmeltzend gemacht werden/ 84
Das Bley zu koͤrnen/ ibid.
Verzeichniß der Bley ſchwehren/ oder wieviel einer jeden Prob wañ man auff Silber oder Gold probirt/ muß zugewogen werden/ 85
Bericht der Bleyſchwehren/ wann man nach Marck probirt/ ibid.
Vom rechten anſieden der Ertze/ ibid.
Welcher Geſtalt beylaufftig ohn abtreiben zu erfahren/ was fuͤr Metall ein Ertz halte/ 87
Von Erkundigung deß Halts eines jeden Silders/ mit den Streichnadeln/ ibid.
Ob und wie ein mehrer Nutz alß ins gemein bemit den Silberhaltigen Ertzen anzuſtellen/ kannt/ 88
Von andern Curioſitaͤten die neben der Probir-Kunſt auß dem Silber und deſſen Ertzen gehen/ 90
Vber das ander Buch.
Von den Gold-Ertzen und Goldſchlichen/ 93 / 94
Was die Gol dwaͤſcher auff die Goldwerck fuͤr ein probieren und waſchen haben/ 95
Von roͤſtung der Goldertz/ 97
Von den Goldſchlichen/ 102
Wie man die Goldſchlich/ ſo gediegen Gold haben/ zum anquicken zurichten/ und anquicken ſoll/ 104
Wanns Gold ſilberig iſt/ 105
Wie man die reinen Goldſchlich/ in manglung Queckſilbers zu gut machen ſoll/ 107
Wie man das Gold gar rein vom Queckſilber ſcheiden ſoll/ 108
Wie man die Goldſchlich auff Gold probieren ſoll/ 111
Ein gute Goldertz Prob zu machen/ 113 / & 114
Von guͤldenen Streichnadeln/ 116
Vom Gebrauch der gemachten Streichnadeln/ 119
Die Golder durch Scheidwaſſer zu probirn/ 120
Abtheilung deß Karatgewichts/ 121
Eine verſuch Prob/ 123
Einen rechten Anſchnit zu Ducaten/ Cronen/ Reiuiſche Guͤlden oder ander Werckgelder zu machen/ 124
Wie man das Gold in Aquafort ſolviren ſoll/ 125
Wie man das Scheidwaſſer probirn ſoll/ wie viel in der Goldprob abzurechnen ſey/ 125
Wie man Silber auff Gold probirn ſoll/ 125
Das guͤldige Silber durch Waſſerwegen probirn/ 130
Eine andere und beſſere Weiß ohne Prob zufinden/ ob ein Silber Gold haͤlt/ 131
Wie man die Inſtrument und Laͤimer zum Scheidwaſſer brennen zurichten ſoll/ 133
Kruͤg und Retorten mit Kleyen bereiten laſſen/ 134
Diſtillir Glaͤſer/ daß ſie im ſtarcken Fener nicht ſpringen/ zu lutiren/ 136
Ein Lutum ſapientiæ, ibid.
Zerbrochene Glaͤſer wann die Stuͤcke noch vorhanden/ wiederzuſammen lutiren/ 137
Flaſchen oder Glaͤſer zu verbinden/ daß kein Spiritus außgebet/ ibid.
Wie man mit Wachs den Poltz oder Roͤhren am Helm/ mit den Vorlagen lutiren ſoll/ ibid.
Lutir Pulffer/ ibid. 201
Wie man die Oefen zum Scheidwaſſerbrennen machen ſoll/ 138
Wie die Species zum Scheidwaſſerbrennen/ ſollen zugerichtet werden/ 139
Wie die Scheidwaſſer ſollen gebrannt werden/ 140
Wie man in einem eiſernen Krug Scheidwaſſer brennen ſoll/ 141
Wie man eilend ein Scheidwaſſer brennen ſoll/ 143
Ein ander und auch guter Satz zum Scheidwaſſerbrennen/ 144
Ein trefflichs ſtarcks Scheidwaſſer zu brennen/ 201 / & 202 145
Ein Aquaregis zu brennen/ 205 / 146
Scheidwaſſer in Retorten zu brennen und andere Vortheil/ 147
Die glaſernen Schnautzen an dem Helm zurichten/ 148
Wie man das gebrannte Scheidwaſſer von ſeinen Fecibus reinigen ſoll/ 150
Wie die ſchwachen Scheidwaſſer zu ſtaͤrcken ſeyn/ 152
Wie man Gold und Silber im Scheidwaſſer voneinander ſcheiden ſoll/ ibid.
Wie man ein Gold/ deßgleichen die guͤldenen Muͤntz durchs Scheidwaſſer probieren ſoll/ 156
Erkaͤntniß deß Scheidwaſſers eine Verſuchung/ 157
Vom Hinderhalt deß Waſſers/ ibid.
Eine verſuch Proba/ 158
Wie das Gold gantz hoch/ und auff daß allerhoͤchſte zu bringen/ allein in Aquafort, daß mans nicht durchs Antimonium gieſſen darff/ und wird ſo hoch als Vngariſch Gold/ ibid.
Von Guͤldiſchen Silbern und Gekuͤrnten/ deßgleichen von Kupffer-Ertzen oder worinn das ſey/ ibid.
Wie man das Gold ſo vom Scheiden außkombt/ vollends vom Silber rein machen und erledigen ſoll/ ibid.
Silber Chriſtallen zu ſolviren und zu faͤllen/ 161
Wie man das Silber wiederumb auß dem Scheidwaſſer bringen uñ faͤllen ſoll/ 202 / 159
Wie man das Scheidwaſſer wiederumb vom Silber abziehen ſoll/ daß das Scheidwaſſer ein andermal mehr zugebrauchen iſt/ 161
Wie man das Aquafort wiederumb vom Silber abziehen ſoll/ daß das Aquafort noch einmal zu gebrauchen iſt/ 163
Einen Silber oder Gold Kalck zu reduciren/ ibid.
Wie man Gold und Silber im Guß voneinander ſcheiden ſoll/ 164 / 168 / 169 / 170 / 203
Wie das Plachmal ſoll zu gut gemacht werden/ 170 / 171
Der Fluß zum Niderſchlag/ 172 / 173 / & 174
Wie man zum Scheiden im Guß gute und beſtaͤndige Tiegel machen ſoll/ 174 / 176
Vom Cimentirn und was das ſey/ 177 / 204
Wie der Cimentirofen ſoll gemacht werdẽ/ 178
Wie man Reiniſch Gold Cimentirn ſoll/ 180
Ein Ciment auff gering Gold/ 181
Ein gut gemein Ciment auff Gold/ 182
Folgt ferner Bericht vom Cimentirn/ 183
Wie man Gold gradirn ſoll/ 185
Wie man das ungeſchmeidig Gold ſchmeidig machen ſoll/ 186
Folgt ein andere Art/ Gold ſchmeidig zu machen/ 189 / 190
Wie man das Gold auff der Cappelln ſoll ſchmeidig machen/ 189
Wie man das Gold durchs Spießglaß gieſſen ſoll/ 190 / 207
Wie das Blickgold/ oder ander Gold/ das viel Silber hat/ zu ſcheiden iſt/ 193
Wie man das gebrauchte Spießglaß ſaigern ſoll/ 194
Wie man das Gold durchs Aqua Regis gar rein und fein machen ſoll/ 195
Aqua Regis, ſo da Gold/ Kupffer/ Bley/ Zien/ und Mercurium ſublimatum und Arſenicum ſolvirt/ 196
Vom Urſprung/ Weſen/ und Beſchaffenheit deß Golds. 197
Von Probirung der Goldhaltigen Ertze und Schliche/ 98
Der ſtarcke alcaliſche Fluß zum anſieden/ der Schurrel Koͤrner/ 199
Von unterſchiedlichem Halt/ der gangbaren guͤldenen Muͤntz/ 200
Ob mit Aqua Regis auch Gold auß Kieſeln und Sand koͤnne gezogen werden/ 206
Vom Gebrauch und Nutz deß alſo durchs Spießglaß auffs hoͤchſte gereinigten Goldes/ 209
Eine Schweißtreibende Panacæam auß dem feinen Golde zu machen/ 210 / & 211
Ob man dem Golde koͤnne ſeinen Sulphur außziehen/ daß das Corpus in und außwendig weiß wie Silber zuruͤck bleibe/ 212
Vber das dritte Buch.
Wie die Kupfferertz zu erkennen ſeynd/ 213
Wie man Probier Tiegel und Oefenlein zum Kupffern probirn machen ſoll/ 214
Wie man den Fluß machen ſoll/ damit die Kupfferertz probirt werden/ 217
Wie man die weichfluͤſſigen Kupfferertz auff Kupffer probirn ſoll/ 218 / 263 / 264
Wie man die hartſchiedigen Kupfferertz auff Kupffer probirn ſoll/ 219 / 263
Wie man geringe Kupfferertz auff Kupffer probirn ſoll/ 222
Wie geringe Kupfferertz/ die in einem Quartz eingeſprengt ſtehen/ zu Nutz bringen ſeyn/ 225 / 264
Wie man ein Kupfferertz auff Kupfferſtein probiren ſoll/ 225 / 232 / 233
Wie man die Kupfferertz auff ein ander Weiß/ nemlich durch ein klein Oefenlein verſuchen und probiren ſoll/ 226
Wie man einen geſchmeltzten Kupfferſtein auff Kupffer probiru ſoll/ 228
Stein und Silber zu probirn/ 233
Kieß auff ſchwefel zu probirn/ 229
Wie man die ſchwartzen Kupffer auff Gahr- Kupffer probiren ſoll/ 230 / 234 / 235 / 236 / 256 / & 257 / 258 / 265
Ein beimliche Manier/ ſchwartz Kupffer auff Gahr-Kupffer zu probieren/ 231
Zu probiren ob ein Bley ſehr Kupfferreich iſt/ 232
Kupffer auff Silber und Gold zu probiren/ 233 / & 234
Ob auch auß Eiſen Kupffer wird/ 236
Zu erfahren ob ein geſchmeltzter Kupfferſtein oder Kupfferertz/ viel oder wenig Eiſen bey ſich fuͤhret/ 265
Von Zurichtung und Addition deß Kupffers/ zu gieſſung der kuͤnſtlichen Spiegel/ 268 / 269 / & 270
Wie man das Silber auß dem Kuffer im groſſen Werck ſaigern ſoll/ 237
Unterricht der Zuſchlaͤg auff gut Kupffer/ 239
Folgen Zuſchlaͤg auff arm friſchen/ heiſt man hart Bley/ 240
Zuſchlaͤg auff die Doͤrnlein zu machen/ 241
Unterricht der Zuſchlaͤg auff gute ſchmeidige Kupffer/ 241
Folgen andere Zuſchlaͤg auff gut Kupffer/ 242
Wie das ſchwartze arme Kupffer oder ſchwartzer Koͤnig genannt/ auff die Vngariſche Art geſaigert wird/ 244
Folget weiter Bericht/ auff daß Vngariſche ſaigern/ und wie die armen Einſtrich gemacht werden/ 246
Wie die Glet Stuͤck gemacht werden/ 247
Wie von den ſpeifigen und ſonſt andern unreinen ſchwartzen Kupffern/ das Silber zu ſaigern ſey/ 249
Bericht deß Abtreibens/ 250
Vom abdoͤrꝛen der Kuͤnſtoͤck/ 251
Bericht eines ſonderlichen ſchmeltzen zur Saiger Arbeit/ 252
Wie man das Kupffer zu Meſſing macht/ 260
Kupffer zehn zu gieſſen/ vor dem Balg oder Windofen/ 259
Ein Bley-Korn zu machen/ ibid.
Auß Kupfferertzen datz reine gediegene Kupffer zu extrahiren. ibid
Vitriolum Martis & Veneris zu machen/ ibid 266 & 267
Ein Kupffer wiederumb zu Stein zu machen. ibid.
Vber das vierdte Buch.
Wie die Bleyertz zu erkennen ſeyn/ 271
Wie man die ſchmeidigen Bleyertz auff Bley probirn ſoll. 271 / 276 / 296
Wie man ein unſchmeidig Bleyertz auff Bley probirn ſoll/ 273 / 297
Wie man arme ſchmeidige Bleyertz auff Bley probieren/ Auffpuchen und durchs ſchmeltzen verſuchen ſoll/ 273
Wie man die unſchiedigen geringen Bleyertz/ im kleinen Oefenlein verſuchen und probirn ſoll/ 274
Ein Bley Prob auff einem Tiſch/ oder in der Stuben zumachen/ 276
Wie man die Bleyertz zu gut machen ſolle/ die ſich im Waſſer nicht ſcheiden laſſen/ 276
Was vom Modt oder Torff ſchmeltzen zu halten ſey/ 281
Wie man das Ertz auff Wißmuht probiren ſoll/ 282
Wie der Zienſtein auff Zien ſoll probiret werden/ 284 / 286 / 287 / & 288 / 297
Wie der Zienſtein in dem kleinen Oefenlein zuverſuchen ſey/ 285
Vom Auffpuchen und Auffbereiten der Zwitter/ 288
Ein Bericht von Zienſeiffenwerck/ 290
Das Zien zu probiren/ ob Zuſatz darbey ſey/ 290
Wie man das Zien ſtreichend machen ſoll/ 288
Wie man Zien abtreiben ſoll/ daß ſich nicht wil treiben laſſen/ ſondern auff dem Teſt zu Aſchen wird/ 286
Zien auff Silber zu probieren/ 287
Zien zu beſchicken/ ibid.
Ertz auff Spießglaß zu probieren/ 291
Spießglaß Ertz auff Silber zu probieren/ 291 / 297
Aus dem Antimonio ein purgirendes Glaß zu machen/ 298
Wie man auß dem Antimonio ſeine 3. Principia, darauß ſolches/ wie auß allen metalliſchen Corporibus gewachſen unterſchiedlich ſepariren/ und jedes abſonderlich vorziehen kan/ 296
Vom Queckſilber.
Wie man das Queckſilberertz/ auff Queck ſilber probiren ſoll/ 292 / 300
Wie auß dem gemeinem Queckſilber Zinnober gemacht wird/ 301
Vom Gebrauch etlicher Bergarten/ und erſtlich vom Arſenico. 302
Vom Kobolt/ ibid.
Vom Galmey/ 303
Vom Speauter oder Zinck/ ibid.
Vom Alumine plumoſo, oder Federweiß/ ibid.
Vom rohten und weiſſen Talck/ ibid. & 304
Vom Eiſen und Stahlſtein zu erkennen und zu probieren/ 292
Wie man probieren ſoll/ ob ein Eiſenſtein reich am Eiſen ſey/ 293
Vom Magneten/ 294
Vber das fuͤnffte Buch.
Vom Salpeter. 305
Vom wachſen und vermehren deß Salpeters/ 325 / & 326
Welche Erden zum Salpeterſieden dienſtlich und gut iſt/ 305
Wie die Salpetererden ſoll probirt werden/ 306
Wie die Laugen von den obgeſetzten Erden ſoll gemacht werden/ 308
Mie man den Sud machen ſoll/ 311
Wie der Sud zum rohen Salpeter wachſen gerichtet wird/ 311
Wie der rohe Salpeterſoll gelaͤutert werden/ 313 / 326
Wie man das grobe und ſchwartze Salpeter- Saltz laͤutern ſoll/ 316 / 326
Wie die rohe Laugen vor dem ſieden/ zuverreicheru ſey/ 317
Salpeter zu machen/ dardurch groſſe Unkoſten erſpahret werden koͤnnen/ 320
Ein nutzbahrer Salpeter Secret Garten/ ibid. & 321
Wie die Kieß auff Vietril/ und die Alaun- Ertz/ auff Alannſollen probieret werden/ 321
Von Kupfferwaſſer und Alaun/ 322
Kupfferwaſſer auff Alaun zu probieren/ ibid. & 323
Alaun Probe/ 323
Von Erkaͤntnuß und Prob der Vitriolhaltigen Sachen/ 326 / 327 / & 328
Von den Saltz und Sauerbrunnen Proben/ 328 / & 329
Von deß Sal gemmæ und der rohſaltzigen Brunnen generation.
329
Ende deß Regiſters.
