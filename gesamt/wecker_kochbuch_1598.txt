Ein Koͤſtlich new Kochbuch Von allerhand Speiſen/ an Gemuͤſen/ Obs/ Fleiſch/ Gefluͤgel/ Wildpret/ Fiſchen vnd Gebachens.
Nit allein vor Geſunde:
ſondern auch vnd fuͤrnemlich vor Krancke/ in allerley Kranckheiten vnd Gebraͤſten: auch Schwangere Weiber/ Kindbetterinnen/ vnnd alte ſchwache Leute/ kuͤnſtlich vnd nuͤtzlich zuzurichten vnnd zugebrauchen.
Dergleichen vormals nie in Truck außgangen.
Mit fleiß beſchrieben durch F. Anna Weckerin / Weyland Herꝛn D. Johann Jacob Weckers/ des beruͤmbten Medici, ſeligen/ nachgelaſſene Wittib. Amberg.
Bey Michaëln Forſtern. M D XCVIII.
Der Durchleuchtigſten Hochgebornen Fuͤrſtin vnd Frawen/ Frawen Loyſæ-Iulianæ, Pfaltzgraͤfin bey Rhein/ ꝛc. Churfuͤrſtin/ geborne Princeſſin von Vranien/ Graͤfin zu Naßaw/ Catzenelnbogen/ ꝛc. meiner gnaͤdigſten Chuꝛfuͤrſtin vnnd Frawen.
DVRchleuchtigſte/ Hochgeborne Churfuͤrſtin/ Gnaͤdigſte Fraw/ meine Gottſelige liebe Mutter Anna Weckerin/ hat kurtz vor jrem ſeligen Ende gegenwertig Kochbuch/ ſo ſie auß langer eigner Vbung vnnd Erfahrung viel Jahr hero fleiſſig zuſammen getragen/ endlich/ auff embſiges anhalten viler guthertziger/ vnd der ſachen verſtaͤndiger lent/ zum Truck verfertiget/ vnd iſt ſolches E. C. G. zuzuſchreiben hoͤchlich begierig geweſen.
Wann aber nach endlicher verfertigung beruͤhrten buchs/ GOtt der Allmaͤchtige ſie auß dieſem zergenglichen leben in die ewige frewd vnd ſeligkeit zu ſich abgefordert/ vnnd ſolches allbereit dem Buchdrucker vbergeben geweſen/ Als hab ich zu vollziehung gedachter meiner lieben Mutter ſeligen letzten willens vnd begerens/ als ein gehorſame Tochter/ nicht vnterlaſſen ſollen noch koͤnnen/ mehr beregtes werck in truck zubefoͤrdern:
Vnd werden E. C. G. auß der an dieſelben vnderthaͤnigſt von mehrerwenter meiner lieben Mutter ſeligen geſtelten Dedicationſchrifft jhre vnderthaͤnigſte vrſachen vnd affection gnaͤdigſt vnd mit mehrem vernemen.
E. C. G. hiemit vnterthaͤnigſt bittend/ die woͤllen das Werck anderſt nicht/ dann es nemlich gut gemeinet/ gnaͤdigſt an vnd auffnemen/ auch mich vnd die meinigen in allen Gnaden derſelben befohlen ſeyn laſſen.
Datum Altorff/ den 10. Auguſti/ Anno 97. E. C. G. vnderthaͤnigſte demuͤtige Katharina/ D. Nicolai Taurelli, Medicinæ Profeſſoris Haußfraw/ daſelbſten.
Der Durchleuchtigſten Hochgebornen Fuͤrſtin vnnd Frawen/ Frawen Loyſæ-Iulianæ, Pfaltzgraͤfin bey Rhein/ ꝛc. Churfuͤrſtin/ geborne Princeſſin von Vranien/ Graͤfin zu Naßaw Catzenelnbogen/ ꝛc. meiner gnaͤdigſten Churfuͤrſtin vnd Frawen.
DDurchleuchtigſte/ Hochgehorne Churfuͤrſtin/ gnaͤdigſte Fraw/ Es iſt maͤnniglich faſt vnverborgen/ was groſſen fleiß vnd Muͤhe weyland mein lieber Herꝛ vnd Haußwirt ſeliger/ D. Johan Jacob Wecker/ geweſener Phyſicus vnd Stattartzt zu Colmar/ in ſeinen lebzeiten/ bey der loͤblichen Kunſt der Artzney angewendet.
Bezeugen auch ſolches ſeine vilfaͤltige in oͤffentlichen Truck gegebne Schrifften vnnd Buͤcher.
Sonderlich aber wiſſens die jenigen/ deren noch vil im Elſas vnd anderſtwo im leben/ ſo jhn zum theil gekennet/ zum theil auch ſeiner huͤlff/ vermittels Goͤttlichen gedeyens/ nutzbarlich vnnd erſprießlich gebraucht haben.
Nach dem derſelbige/ als ein verſtaͤndiger vnd erfahrner Artzt/ wol gewuſt/ wie an guter Ordnung in Eſſen vnd Trincken/ ſo wol Geſunden/ als vnd ſonderlich den Krancken mercklich vil/ vnd nit weniger/ ja bißweilen mehr/ dañ an andern Artzneyen/ als welche in warheit bey einem vnordentlichen Leben wenig vnnd faſt nichts nutzen moͤgen/ gelegen.
Zuvorderſt aber in ſeiner Cur trefflich vil auff das kochen geſehn vnd gehalten/ vnd ſo vil immer moͤglich geweſen/ jederzeit lieber auß der Kuchen/ dañ auß der Apotecken curirt vnd geholffen.
Als vnd dieweil er vermercket/ daß ich je vnd allwegen nicht allein einen groſſen luſt zum kochen getragen/ ſondern mir auch der liebe Gott eine ſonderbare gnad vnd gabe krancken Leuten/ ſonderlich mit zurichtung allerhand nuͤtzlicher vnd annemlicher Speiſen/ zu dienen vnnd zu warten/ verlichen/ vnnd durch ſolches Mittel/ neben jhm/ durch Gottes Gnad/ vil ſchwacher Leut/ auch wol ſehr hohes Standts/ widerumb auffgebracht.
Hat er mich nicht allein deßwegen jederzeit bey krancken Perſonen gerne bey vnd vmbſich gehabt/ ſondern auch zum offtern vermanet/ daß jenige/ was ich alſo bey den krancken obſervirt/ gebraucht vnd nutzlich befunden/ zu beſchreiben vnd auffzuzeichnen.
Ob ich mich nu deſſelbigen/ vmb allerhand bedencklicher Vrſachen willen/ mehrmals gewidert/ bevorab weil ich zuvor dergleichen niemals nichts auffgeſchrieben/ ſondern je nach gelegenheit der krancken vnd kranckheiten jetzt diß/ dann ein anders/ gleichwol gewoͤhnlich mit ſeinem Rath vnd gutheiſſen gebrauchet.
So hab ich mich doch endlich auß ſonderlicher Liebe vnd Fuͤrſorge/ ſo ich ſederzeit gegen vnd fuͤr die krancken getragen/ vnd damit ja dißfalls durch ſolchen meinẽ geringfuͤgigen dienſt niemand verſaͤumet/ ſondern ſo vil muͤglich maͤnniglich gedient werden moͤgen/ bewegen laſſen des jenigen/ als vil ich mich zu ruck erinnern konnen/ auffs Papier zubringen/ der Meinung/ mehr bemelter mein lieber Herꝛ ſeliger/ nachgehends/ ſolches Werck ſeinem verſtande nach vberſehen/ corrigirn vnd verbeſſern ſolte.
Aber in ſolchem hat jhn der liebe Gott/ leider/ von mir vnd auß diſer Welt zu ſich gefordert.
Derwegen ich auch mein Vorhabend Werck widerumb auſtehen vnd allerdings erſitzen laſſen woͤllen Wo nit abermals vil anſehenliche Mans vnn Weibsperſonen/ denen ſolch mein Vorhaben wißlich geweſen/ daſſelbig zuvolſtrecken/ dermaſſen mit bitten vnd vermahnen bey mir angehalten/ daß jhnen ſolchs zu weigern mir nicht muͤglich geweſen/ noch geziemen wollẽ.
Vnd ob wol daſſelbige/ von wegen der groſſen Muͤh vnd Arbeit/ nach ſinnens vnd bedenckens/ ſo ich daruͤber/ als von niemand andern vmbſchreiben oder entlehnet haben muͤſſen/ nit vnzeitig meinen Kindern fuͤr einen ſondern Schatz auffzuheben vnd zu hinterlaſſen vrſach gehabt.
Jedoch vnd weil neben etlichen fuͤrnemen vnd verſtaͤndigen Weibsperſonen/ auch etliche beruͤhmte Doctores vnd Ertzte/ ſo anderſtwo/ ſonderlich in Nuͤrnberg/ denen diſe meine arbeit zu ſehen worden/ jnen dieſelbe alſo gefallen laſſe/ das ſie mich vilfaͤltig ermanet/ dieſelbe nit alſo bey mir erſitzen vnd neben mir begraben werden zu laſſen.
Sondern vnd wie es dieſelben befunden vnd geurtheilt/ meñiglich zu nutz vnd beſten/ in oͤffentlichen Truck zugeben.
Hab ichs im Namen Gottes wagen/ vnd ſolch mein Kochbuch/ nach dem ichs durch Artzneyverſtaͤndige vnd erfahrne Leut noch maln vberſehen laſſen noch vor meinem Todt/ deſſen ich bey diſem meinem hohen vnd erlebten Alter/ vnd faſt ohn vnterlaß obligenden ſchwachheiten/ ſtundlich/ nach dem Willen Gottes gewarten thu/ an den Tagkommen laſſen wollen.
Vnd ſolchs/ Gnaͤdigſte Churf. vnd Fraw/ im Eingang diſer Vorꝛede/ von der vrſach vnnd anlaß/ ſo mich zu einem vnnd andern oberlauten bewogen/ darumb etwas weitlaͤufftiger zuvermelden nit vmbgehen ſollen.
Damit es nit bey E. C. G. oder jemand anderẽ das anſehen haben moͤchte als ob ich mich eins ſolchen Wercks/ dergleichen ich vor diſem vnter dem namen eines Kochbuchs außgangen ſeyn/ mich nit zu erinnern/ von mir ſelbſt/ villeicht auß forwitz oder vnbeſunnenheit vnterwunden/ ſondern damit darzu thun/ daß es mit gutem Rath/ vorbedacht/ auch Approbation vnnd gutheiſſen/ nicht allein mein/ ſondern der ſachen verſtaͤndiger Leute/ Gott dem allmaͤchtigen/ wie derſelbe mein Hertz weiß/ zuvoͤrderſt zu lob/ vnd dem Nechſten zu nutz geſchehen.
Jn maſſen ich dann nochmaln ſolche meine arbeit menniglich derſelben/ Zuvoͤrderſt aber E. C. G. vnd ſonderlich der Artzneyverſtaͤndigen zu vrtheilen/ vnd wo von noͤten/ zuverbeſſern/ vnderthaͤnigſt vnd gutwillig/ heimgegeben haben wil.
Ferner/ vnd demnach dann das kochen/ wie es die erfahrung bezeuget/ fuͤrnemlich zweyerley nutz/ einen in taͤglichen gemeinen leben zu diſes leibs vnd lebens pflegung vñ taͤglicher vnterhaltung der Geſundheit/ Der ander bey den Krancken vnd in Kranckheiten hat/ Anch neben den Heydniſchen ſchriefften/ ſo weitleufftigkeit zuvermeiden/ jetzt billich vmbgangen werden/ die H. Schrifft an vilen orten bezeuget/ das beyde die alte H. Vaͤtter jren luſt/ vnterhaltung vnd Geſundheit auß der Kuchen geſucht vnnd gepflogen/ Znvorderſt aber H. Gottſelige vnd heußliche Weiber ſich je vnd allweg ſolcher Kunſt des kochens/ zu beyderley obangeregten nutz vnd gebrauch befliſſen haben/ Als/ vnd nur etliche wenig Exempla anzuzihen/ Die alte Gottſelige Ertzmutter aller frommen vnd Gottfuͤrchtigen Weiber/ wie Petrus (1. Pet. 3.) bezengt/ Sara/ in dem ſie den dreyen Maͤñern oder Engeln Gottes/ ſo jr vnd Abraham den Jſaac verſprochen (Gen. 18.) nicht allein Butter vnd Milch vorgeſetz/ ſondern auch/ vnd neben dem jenigen ſo ſie von Kalbfleiſch bereitet/ auß Sem̃elmeel Kuchen gekneten vnd gebachen/ die Engel dieſelbigen auch geſſen haben.
Jtem Rebecca/ welche jhrem erlebten alten Herrn dem Ertzvatter Jſaac/ durch jhre Kochkunſt/ Zigenfleiſch meiſterlich zu Wildpraͤt zumachen vnd zuzurichten, vnd dadurch nit allein ſeine abgelebte matte Seel noch che dann er ſtuͤrbe/ zu erquicken/ ſondern auch jrem Sohne Jacob den Segen zuerwerben wuſte.
Deßgleichen des Ertzvatters Jacobs beyde Weiber/ Lea vnd Rachel/ welche jhren luſt an den Dudaim/ oder wie es etliche dafuͤr halten/ Pfifferlingen dermaſſen zuſuchen vnd zuzurichten wuſten/ daß ſie auch damit jhren Man einander abeꝛ tauffen Deß Propheten vnd Mans Gottes Eliſe zugeſchweigen (2. Reg. 4.) welcher durch vntermiſchung deß Meels/ die gifftigen Coloquinten geſund vnnd heilſam machen/ vnd den Todt/ welchen die Propheten Kinder/ ſeine Schuͤler/ im hafen ſein Schreyen vnd klagen vertreiben vnd abwenden kundte.
Auch nicht allein mein lieber Herr ſeliger/ wie aufangs angedeutet/ im die Huͤlff auß der Kuchen/ inn ſeiner Cur jederzeit fleiſſig angelegen ſein laſſen/ ſondern auch je vnd allwegen verſtaͤndige vnd erfahrne Artzte/ neben der Apotecken auß der Kuchen vilfaͤltig enrirt vnd geholffen haben.
Vnd benantlich die hochgelehrten vnnd weit beruͤhmten Doctores, Mathiolus, Camerarius, Tabernæmontanus, Wirſung vnd andere/ in jren vnlangſt außgangenen Artzney vnd Kraͤuter buͤchern/ auff ſolchen ſchlag/ allerhand Salſen/ Salat/ Suͤplein/ Gemuͤß/ Bruͤhlein/ Gebachens/ Speißtraͤnck/ ꝛc. von Kraͤntern vnd Gewaͤchſen/ fuͤr allerley Kranckheiten vnd Gebreſten/ zubeſchreiben/ als eines ſtuͤcks jhrer Kunſt vnd Profeſſion/ ſich nicht geſchemet.
Alſo/ vnd dieweil gegenwertig mein Kochbuch vnd geringfuͤgig Arbeit/ zu beyden obermelten Enden/ fuͤrnemlich aber den krancken/ vnnd neben denſelbigen auch ſchwangern Frawen/ Kindbetterin vnd alten leuten/ ſo allzumal den krancken etlicher maſſen zuvergleichen/ ſonderlich aber diſe gewohnlich Altershalben/ fuͤr ſich ſelbſt vneſſig vnd mit dergleichen beſchriebenen ſtuͤcklein offtermals lang moͤgen erhalten werden/ Zum beſten vermeint vnd angewendet werden/ wil ich der troͤſtlichen hoffnung ſeyn/ es ſol nicht allerdings vntauglich/ ſondern vil mehr in vil wege/ in maſſen es wie obangeregt von verſtaͤndigen leuten allezeit gevrtheilt/ nuͤtzlich befunden werden.
Damit aber jetzt angedeute Nutzbarkeit ſolches meines Kochbuchs deſto beſſer verſtanden/ vnnd ins werck gezogen werden moͤge/ Hab ich daſſelbige in nachfolgends vier vnterſchiedliche Buͤcher abgetheilt.
Das erſte begreifft in ſich eine Beſchreibung allerhand Gemuͤß/ Suͤplein/ vnnd dergleichen/ in hitzigen Febern/ groſſen Schwachheiten/ Ohnmachten/ Bruſtſuchten/ boͤſen Huſten/ Schwindſuchten/ Seiten ſtechen vnnd Geſchwer/ durchlauffen/ Ruhren/ Geſchwulſten vnd andern kranckheiten ſonderlich dienſtlich.
Das ander handelt von allerhand Obs/ wie daß ſo wol zum taͤglichen gebrauch vnd luſt/ als auch fuͤr krancke zuzurichten.
Das dritte lehret/ wie man allerhand Fleiſch/ wild vnd zahm/ fuͤr krancke vnnd Geſunde/ ſampt andern fuͤrnemen Eſſen/ Paſteten vnd dergleichen/ bereiten ſol.
Jm Vierdten wird fuͤrnemlich gehandelt von Fiſchen/ jedoch vnnd weil dieſelbigen den krancken wenig vñ ſelten nutz ſeyn/ iſt daſſelbe deſto kuͤrtzer.
Es begreifft auch in ſich etwas von allerhand Gebachens/ davon ich wol/ meiner einfeltigen Erfahrung nach ein mehrers zubeſchreiben gewuſt/ wo ich nicht vber dem werck zum offtern kranck worden/ auch zu diſem mal/ das jenige/ ſo den krancken nicht zugleich vnnd ſondern dienſtlich/ mit fleiß eingeſtellet/ vnd zur andern zeit/ da mir Gott die Gnade vnnd das leben verleihet/ an tag zu geben geſparet.
Es ſol aber durch diß mein Buch niemand ſo gar ſchnurſchlecht verbunden ſeyn/ die vorgeſchriebne ſtuͤck anders nicht/ dann eben auff denſelben Schlag vnd in der verzeichneten Anzahl.
Quantitet/ vnnd Doſi zuzurichten vnd zugebrauchen/ Sondern verſtaͤndige werden ſich dißfals/ nach Raht erfarner Artzte vnnd fuͤr ſich ſelbſt/ nach der Natur/ Complexion/ Alter/ Zeit/ Ort/ Gewonheit/ ja dem vergangnen gefuͤhrten leben der krancken vnnd andërn Vmbſtaͤnden/ vernuͤnfftig zu regulieren/ vnnd je nach Geſtalt eines oder anders in groͤſſer oder geringer Anzahl vnd Schwere zu nemen wiſſen.
Dann da die angedeute vnnd gleichmeſſige Vmbſtaͤnde nicht jederzeit wol vnd fleiſſig erwogen werden/ iſt ſich nit zuverwundern/ wann gleich die Artzneyen nicht allweg gluͤcklich vnd wol abgehen.
Derowegen darauff wol vnnd fleiſſig achtung zugeben.
Endlich aber vnd daß/ Gnedigſte Churfuͤrſtin vñ Fraw/ vnter E. C. G. Durchleuchten Namen/ ich diß mein geringſchaͤtzig Werck trucken vnd außgehen laſſen/ daß geruhen dieſelbe nicht vngnaͤdigſt/ als von mir auß Frevel/ Hochmut oder anders vnbefuͤgten wegen/ bevorab weil ich dero von Perſon vnd Namen vnbekant/ Sonder vmb nacherzehlter Vrſach willen geſchehen ſeyn/ gantz gnediglich zuvernemen.
Deren die erſte diſe/ daß E. C. G. ſonderlich geruͤhmet werden/ daß ſie neben andern Fuͤrſtlichen hohen Tugenden/ damit ſie von Gott hoch begabet/ einen beſondern Luſt vnd Liebe zu der Artzney/ bevorab dergleichen/ wie in diſem meinem Buch begriffen/ tragen thu.
Vnd weil fuͤrs ander/ ſehr vil beſchriebner Stuͤck etwas koͤſtlich/ als am meiſtẽ durch mich/ bey Fuͤrſtlichen/ Graͤflichen/ Adelichen vnd dergleichen hohes Standes Perſonen/ denen ich/ ohn verweißlichen Ruhm zu melden/ in jhren kranckheiten mit meiner hand vnd Kochwerck/ hievor vielfaͤltig/ nuͤtzlich vnd zu ſonderbarem Danck gedienet/ erfahren vnd gebrauchet/ vnd demnach zuzurichten/ nicht in eines jedwedern Vermoͤgen.
E. C. G. aber das Lob/ daß ſie gegen krancken vnd beduͤrfftigen leuten ſehr mitleidig vnnd milt ſeyn: Hab ich fuͤr ein nothdurfft erachtet ſolch mein Werck einer ſolchen Perſon zuzueignen/ ſo daſſelbe nicht allein/ dero hocherleuchten beywohnenden Eheſtand nach/ fuͤr ſich gebrauchen/ ſondern auch vnvermoͤgenden gnedigſt mittheilen vnd zu nutz richten koͤndte.
Fuͤrs dritte/ hat mich zu ſolcher Dedication auch vnd inſonderheit bewogen/ daß mich mein Hertz vnnd Sinne allein an den ort da der rechte Gottesdienſt/ vnd vnverfaͤlſchte brauch der heiligen Sacramenten iſt/ ſo mir einige Frewd vnd Wonne tragen/ darinn ich dann von Jugend auff von meinen lieben Eltern ſeligen zu Baſel erzogen/ folgends zu Colmar vnd in Elſas/ auch nun eine zeit her diſer orten bey meinem freundlichen lieben Tochtermann/ Herꝛn D. Nicolao Taurello, bey der Vniverſitet allhie der Artzney Profeſſori, ꝛc. gewont/ die gelegenheit zu ſolchem Exercitio gehabt/ vnnd Gott lob noch habe vnd gebrauchen kan.
Derowegen dann E. C. G. ich diſes mein ſchlechtes/ einfaͤltiges vnd vnachtſames Wercklein/ vnderthaͤniges Fleiſſes dediciren vnd zuſchreiben wollen/ mit gantz vnderthaͤnigſter demuͤtiger Bitt/ E. C. G. jhr daſſelbige nit weniger/ als hievor dero Herꝛ Großſchweher/ der weyland auch Durchleuchtigſte vnd Gottſelige Churfuͤrſt/ Friderich Pfaltzgraff/ ꝛc. Chriſtlicher Gedaͤchnuß/ mehrgedachten meines Herꝛn vnnd Haußwirths ſeligen/ deren C. G. dedicierte Tabulas oder Syntaxin Medicinæ gnaͤdiglich an vnnd auffgenommen/ auch gnaͤdigſt belieben vnnd in dero gnedigſten Schutz/ wie ebensfals mich alte abgelebte Wittib/ ſampt den meinigen in aller Gnaden weiter wolten befohlen ſeyn laſſen.
Das wil/ neben beregten meinen angehoͤrigen/ ſampt vnd ſonder/ die noch vbrige zeit meines lebens/ mit meinem inbruͤnſtigen vñ andaͤchtigen Gebet zu Gott/ fuͤr dero ob hoͤchſtermelten hertzgeliebten Herꝛn vnd Gemahl auch E. C. G. dero Churf.
Erben vnd verwanden/ vmb dero Gottſelig/ geſund lang leben/ gluͤckliche Regierung/ vnd alle zeitliche vnnd ewige Wolfahrt/ getrewlich ingedenck zu ſeyn vnd zu beſchulden/ nimmermehr in vergeß ſtellen.
Dero zu Genaden nachmaln vnterthaͤnigſt ergeben.
Datum Altorff/ Anno. 1596.
E. C. G. vnderthaͤnigſt gehor/ ſamwillige Dienerin Anna Weckerin/ Wittib/ der Zeit daſelbſt.
Diſes Kochbuch wird in vier vnderſchiedliche Buͤcher abgetheilet.
1.
Von Mandel/ Gerſten vnd allerley Gemuͤß.
2. Von allerley duͤrꝛem vnd gruͤnem Obs.
3 Von allerhand Fleiſchwerck/ wildes vnd zames.
4. Von allerhand Fiſchen/ Suͤltzen vnd Soͤſſen.
1 Ein new Kochbuch fuͤr Geſunde vnd ſonderlich fuͤr Krancke mit ſonderem fleiß geſtellet.
Das erſte Theil.
Von Mandel/ Gerſten vnd allerley Gemuͤß.
Ein Mandelmilch mach alſo:
ZV einer Maß Mandelmilch nim ein vierling eines pfunds/ oder ſo du ſie gern kraͤfftig haſt/ andert halben/ gute ſuͤſſe friſche Mandeln/ die leg in heiß waſſer/ vnnd ſo bald ſie ſich ſchaͤlen laſſen/ ſo zeuch jhnen die haut ab/ wirff ſie in friſch brunnenwaſſer/ laß ſie ein wenig ligen/ dañ waſche ſie ſchoͤn auß/ ſtampff oder ſtoß ſie inn einem ſteinern Moͤrſel/ mit einem hoͤltzenen ſtoͤſſel/ auffs aller kleineſt: (An etlichen orten hat man ſtein/ darauff man ſie reibt/ iſt wol gut/ wo die ſeynd/ wann die aber nicht verhanden/ behuͤlff dich wie du kanſt/ allein daß du mit keinem eyſern ſtoͤſſel ſtoſſeſt/ ſonſten wuͤrden ſie nicht allein ſchwartz/ ſondern auch bitter.)
Jm ſtoſſen beſprengs mehr malen mit Roſen/ oder anderm waſſer/ damit du ſie durch zwingen wilt/ ſie werden ſonſt oͤlig vnnd ſchwartz.
Thue jhm aber auch nicht zuvil/ dann wañ ſie zu naß werden/ laſſen ſie ſich nicht mehr klein ſtoſſen:
Sie muͤſſen aber gar rein vnnd zart ſeyn/ es iſt ſonſten niche allein vnnuͤtz/ ſondern ſie geben jhre krafft auch nicht wie ſie ſollen.
Wiltu nun die zum kochen brauchen/ ſo nimb ein gut friſch brunnenwaſſer oder Milch/ wie ſie von der Kuhe koͤmpt/ reibe die Mandeln im moͤrſel allgemach mit an/ leg darnach ein ſchoͤn weiß tuch in eine ſchuͤſſel/ geuß die Mandeln darein/ reibs ein wenig mit eim loͤffel hin vnd her/ faß das tuch zuſammen/ vnd winde ſie auß ſo hart du kanſt.
Wiltu es aber fuͤr einen krancken/ es ſey zum kochen oder trincken/ ſo ſeud zuvor inn einem newen wolverglaſten hafen/ beheb zu gedeckt/ ein waſſer/ nach dem bindinn ein ſauber tuͤchlein ſchoͤne weitzene ſchrot kleihen/ oder wie mans an etlichen oꝛten heiſt/ grieß oder ein ſtuͤck weiß brodt/ oder Weinbeer/ etwan auch vngeſtampffte Gerſten eine hand oder halbe voll/ vnd ſeud es alles zuſammen in dem waſſer/ vnd zu mehrer ſterckung/ wann jetzt das waſſer genugſam geſotten/ ſo nimb ein quintlein Zimmet mehr oder minder/ nach dem du es gern ſtarck haben wilſt/ brichs dann zu kleinen ſtuͤcklin/ legs in den wall/ weil es noch ſeud/ thu es dann vom fewer/ laß wol bedeckt erkalten: dann brauchs.
So du aber mit ſtopffen wilt/ alß in Durchlauff/ Ruhren vom ſchwachen Magen/ ſo thu wol Zim̃et darein.
Jtem rote Roſenblaͤtter/ duͤrre kuͤtten/ darzu dann/ das von gezwungnen kuͤtten/ wann mann kuͤttenſafft macht/ im tuch bleibt/ gedoͤrꝛet/ faſt dienſtlich iſt.
Etwann erfordert die noth/ daß mann die waſſer mit Goldt oder ſtahl ſtaͤhlet.
Jnn Bruſtſuchten ſeud wol Anls/ Fenchel/ Weinbeer/ Feygen/ Suͤſſeholtz/ Bruſtbeer/ vnnd ſolche ſachen.
Jn trincken vermiſche Violſyrup/ Roſenhonig/ oder Zuckerkandel darein/ Jn magenſchweche/ Kuͤttenſafft/ Weinbeerſafft darunter iſt ſehr gut.
Vnnd wo du wilt daß ſie laxier/ da beſprengs im ſtoſſen nicht.
Dann je oͤlig je beſſer.
Mann ſtoͤſt auch etwann wo groſſe hitz iſt/ (alß inn ſtarcken hitzigen Febern/ Peſttlentz vñ Abnemẽ) Melonen/ Cucumer/ Kuͤrbißkerner/ weiſſen Magſamen/ Lattichſamen/ welche den ſchlaff bringen/ vnder die Mandeln:
Etwann geriebne Perlein/ geriebne gute Goldblaͤtter.
Es dienet wol fuͤr winde/ innſonders den jungen kindern/ den Lungenſichtigen vnd abnemenden dienet woll die Geißmilch fuͤr waſſer/ es ſeye zum trincken oder zum kochen.
Wann du nun die Mandelmilch alſo bereitet haſt/ ſo thu ſie in ein ſaubere kandten oder ſteinern krug/ der nach dem außſchwancken wol vertropffen/ daß kein waſſer darin bleib/ ſtells an ein kuͤles ort/ vnd wann du davon wilt brauchen/ ſo ſchuͤtt es zuvoꝛ in ein ſaubern becher oder glaß einmal oder drey auß vnd ein/ dann ſie zeucht auff wie ein andere milch/ vnd iſt am letzten nichts mehr dann waſſer.
Du ſolt auch nach dem trincken das vberbliebne nit wider in die kandten oder krug ſchuͤtten/ es machts gleich ſawer vnd rinnend.
Vnd alſo wann du recht achtung drauff gibſt/ wirſtu dich inn allen kranckheiten in mehr nach geſchriebenen gekoͤchten zu halten wiſſen/ du kocheſt mit waſſer oder milch/ daß du daſſelbig zuvoꝛ darvon bereiteſt.
Dann man auch einer kindbetterin/ die ſchwach vnd nichts eſſen mag/ durſt hat/ vnd uͤbel ſaͤuget/ jhre zeit zuviel oder zu wenig hat/ ein Mandelmilch geben kan/ vnnd den kindern/ ſo deß waſſers gewohnt/ mag mans wol mit friſchem bruñwaſſer machen/ vnd wol zuckern.
Jn groſſer hitz iſts faſt dienſtlich.
Vnd ob wol inn vilerley kranckheiten die Mandelmilch oder was darvon gekocht wirt/ geſchewet/ von wegen deß ſtopffens/ ſo iſt ſie doch ſchwachen leuten faſt nuͤtz:
Aber einem jeden/ nach dem von noͤten/ vmb dieſer vrſach ich diß/ wie mann die Mandelmilch bereiten ſol/ zum eingang dieſes buchs geſetzt/ alß einen wegweiſer in allen dingen.
Jch hab mir auch wol eine ſolche Milch mit allerhand gediſtilirten waſſern/ ſo das hertz vnnd haupt ſtercket/ reinigen vnnd innerlichen geſchwolſten dienen/ zugericht.
Die krancken wollen etwan ſolche ſachen nicht brauchen/ ſo muß man ſehen wie mans verberge.
Nun wollen wir mit der huͤlff Gottes wetter ſchreuten/ vnd beſchen/ wie man diß alles zum kochen brauchen ſol.
Folget ein faſt gut Muß oder Brey fuͤr die krancken.
NJmb ſchoͤne gerolte Gerſten/ ſtoß ſie klein in einem moͤrſel/ beutel ſie darnach durch ein haͤrin ſieb oder beutel.
Alßdañ habe zuvor eine gute Mandelmilch von geſottenem waſſer/ Geiß oder Kuhmilch (nach gelegenheit deß/ der es eſſen ſol) mercke durchauß wie oben ſtehet/ daß in keiner kranckheit die Milch/ vonwegen daß ſie fluͤſſig iſt/ nuͤtzlich mag gebrauchet werden.
Dann bey den Lung vnd Schwindſuͤchtigen/ vnd in hitzigen Nierenſchmertzẽ/ in allerley Ruhren/ ſonderlich in derſcharpffen weiſſen Ruhr/ da die Daͤrm hefftig ſchwerẽ/ da blut vnnd eyter gehet/ da ſol allzeit Geiß vnd Schaffmilch voꝛgehen/ wann mans haben kan/ wañ aber nicht/ muß man ſich deß behelffen das zur hand iſt.
Wann nun die milch zugericht/ ſo thu es zũ oder uͤber das fewer/ behalt dir ſo vil der kalten milch/ daß du das Meel mit kanſt antreiben/ oder iſt die milch wol ſtarck/ ſo nim nur geſotten waſſer/ vnnd womit die Mandelmilch zu gericht iſt/ alßdann nimb vom gerſtenmeel ſo vil du wilt/ daß ſie wanns gekocht iſt/ ſey wie ein feiner kindsbrey/ haſtu die milch auß waſſer gemacht/ ſo mach ein heiß ſchmaltz/ oder friſchen Butter auß Roſenwaſſer gewaſchen/ darein ruͤhre die milch biß ſie ſeud/ daß ſie nicht zuſam̃en lauffe/ vnd ſo die anhebt vnd wil ſieden/ ſo nimb das angericht gerſtenmeel/ vnnd geuß ſittiglich mit ſanfften ruͤhren darein/ ruͤhr es biß es kocht/ laß ſo lang kochen alß eyer die man ziemlich ſeudt.
Dann alles was von Mandelmilch beſunder mit waſſer gemacht/ das darff nicht lang kochen/ dann es laufft oder geruͤnnet ſonſten zuſammen.
Wanns nun gekocht/ ſo zuckers/ wiltu/ ſo thu Roſenwaſſer darein/ wiltu nit/ ſo laß auſſen.
Aber von waſſer gemacht/ iſts vnlieblich/ wann kein zucker darin iſt.
Bißweilen verbieten etliche Artzte den zucker/ alßdañ hab ein guten Roſenzucker/ mit zucker vnd Roſenwaſſer bereitet/ wie man den inn wolbeſtelten Apotecken findet/ thu davon darein/ oder nimb ziemhlich weinbeerlein/ ſaͤubere ſie vnnd waſchs/ vberſeuds in einem waſſer/ daß ſie wol lind werden/ dann ſtoß vnd reibs mit der Mandelmilch oder Roſenwaſſer durch/ thu es darein/ vnnd obs wol braunfarbig wird/ ligt nichts dran.
Diß iſt trefflich gut inn allen hitzigen Kranckheiten/ es ſey Feber/ Peſtilentz vnd Bruſtſuchten/ oder verſtopffung deß leibs/ es oͤffnet/ heilet die geſchwer in Daͤrmen/ dienet in hitzigen grimmen wol/ vnnd den jungen kindern/ die das Darmgicht haben/ von wegen der reinigung/ ſaltze es gar wenig.
Ein anders.
NJmb diſes gerſtenmeel/ vnnd roͤſte es in heiſſem ſchmaltz/ doch nicht zu ſehr/ mach die Mandelmilch warm/ doch nicht gar ſiedend/ treib das geroͤſte meel mit an/ wanns genug gekocht/ ſo thue zucker vnd Roſenwaſſer darein/ deines gefallens vnd nach des krancken gelegenheit:
Jm anrichten ſaltze es ein wenig/ magſt auch weinbeer/ verzuckerten antß oder zimmet darauff ſtrewẽ/ es ſtopffet etwas mehr dañ das vorgehende.
Vnd ſo du wilt/ treib 2. oder 3. eyer dotter darein/ es iſt deſto kraͤfftiger.
Was man nicht jſſet/ iſt gut im ſchmaltz zu pregeln/ wie andere kindsbrey.
Ein ander gut Eſſen von obgemeltem zeug.
NJmb diſer Muͤſer eins welches du wilt/ thu aber weder zucker noch Roſenwaſſer darem/ es were dañ ein Eſſen vberblieben/ ſo iſts auch gut zu diſer ſach/ laß es ein wenig kalt werden/ wann du es beſonder darzu kocheſt/ dann ruͤhrs wol in ein geſchirꝛ/ klopff eyer ſo vil du bedarffſt/ ſoͤndere ſie wol vom dotter ab/ wiltu es gar gut vnnd kraͤfftig haben/ ſo nimb nur das gelb/ thu ſo vil Mandelmilch darein als der eyer/ ruͤhrs inn das kalte muß: dañ thu daran zucker vnd Roſenwaſſer deines gefallens/ ſaltze es wenig/ hab einen moͤrſel oder eine ſolche form von einem ſchoͤnen herd gebrant/ vnnd wol verglaſt/ mit dreyen fuͤßlein/ daß mach bey einer glut heiß/ thue ſchmaltz darein/ kehrs vnnd wendß jmmer vmb/ daß uͤberall gleich heiß werde/ vnd ſo es wol heiß iſt/ ſchuͤtte das ſchmaltz wid’ drauß/ kehrs aber zuvoꝛ wol vmb/ daß es vberall wol ſchmaltzig ſey/ dañ ſchuͤtte den angemachten zeug/ d’wie ein zimlicher ſtrauben teig ſol ſeyn/ darein/ ſtells gegen dem fewer/ nit zu weit noch zu nahe/ gib jhm nur vnden ein heiſſe aſchen/ aber oben ſol von eim blech ein ſtuͤrtzen/ die beheb/ wie auff einer paſtetenpfann/ ſeyn/ darauff ſol ein gute glut ſeyn/ vnd ſol der hafen nur halb voll ſein/ dann es gehet ſchon auff/ wanns recht bereit iſt/ wend es jmmer vmb/ daß es allenthalb braun werd/ wann es denn anhebt ein ranfft zubekom̃en/ ſo loͤß es fein mit einem meſſer rings vmb ab/ ſo geht es dann fein gantz herauß/ wann du den moͤrſel vnden vberſich kereſt/ vnnd alſo findeſtu ſolcher formen viel von fiſch vnnd fleiſch/ die backe alſo/ ſo du dann wilt/ ſo mach ein ſolchen zeug in einem dortenhafen von einem teig/ wie braͤuchlich iſt.
Du ſolt aber Saffran darein thun/ daß es ein wenig gelb ſey.
Du magſt auch ſolche vnd andere nachfolgende ſachen inn irꝛdene paſtetenhaͤfen zuruͤſten/ vnd auff einem roſt oder im bachofen der gar ſchoͤn baͤcht/ ſo du es aber im moͤrſel baͤcheſt/ mach ein gute zimmetbruͤh daruͤber/ oder von Mandelmilch/ die ferbe mit rotem Triſanet oder Saffran/ nach gelegenheit.
Vnnd was du von paſteten oder dorten zurichteſt/ da der zeug ſo duͤnn iſt/ ſo laß die haffen bey dem fewer erharten/ ſo ſincken ſie dir nicht ein/ vnd ſtupff den boden mit einem meſſer/ ſo ſchieſſen ſie nicht ab.
Vnnd diß ſey aber zum eingang durchauß.
Ein anders.
NJmb aber von einem ſolchen Gemuͤß/ wie zuvor vnnd ſo es kalt worden/ ruͤhre es wol/ vnnd thu eyer darein:
Mercke/ alles was du fuͤr die krancken kocheſt/ nimb nur das gelbe/ nicht allein der guͤte/ ſondern der geſundheit halben.
Wiewol etliche ſagen/ das weiſſe kuͤhle in groſſer hitz/ ich laſſe jhm ſeine tugendt außwendig/ aber im leibe zugebrauchen/ findet mann allzeit wol andere ſachen. Mann muß inn allen artzneyen dahin ſehen/ daß nicht eines vertrieben/ vnnd ein anders vervrſacht werde.
Dann ſo iſt je das weiſſe/ wie mehr gemeldt/ nicht verdawlich/ macht faul gebluͤt.
Thu auch Roſenwaſſer vnd Zucker darein/ vnd ein wenig ſaltz.
Schmiere ein blatten od’ſchuͤſſel mit ſuͤſſem but/ ter/ daß ſie eben ſchmutzig darvon iſt/ geuß angemachten zeug darein/ deck es mit einer ſtuͤrtzen oder deckel/ gleich der paſtetenpfañen/ thue glut darauff/ die blatten ſol auff einem hafen mit ſiedendem waſſer ſtehen/ laß es ſchoͤn roͤßlicht werden/ aber nicht braun:
Wann es dann recht/ ſo laß es erkalten/ dann reiß mit einem meſſer wie es dir gefellt/ rauten weiß oder laͤnglicht/ hebs mit einem fiſchſchaͤuffelein herauß/ legs ſo ſchoͤn dus kanſt/ mach ein gute bruͤ von Roſẽwaſſer/ mit zucker oder wein/ malvaſier/ zimmet vnd zucker/ eines allein oder beyde/ oder ein wolgezuckerte Mandelmilch/ nach gelegenheit/ geuß daran/ beſtrewe es wol mit weinbeer.
Dieſe gattungen alle ſeynd nuͤtzlich in allen Febern/ vrſach daß ſie kuͤhlen/ weichen/ reinigen/ oͤffnen vnnd ſtercken/ darumb ſie auch in boͤſen huſten vnd Bruſtſuchten faſt wol dienen/ auch abnemendẽ/ Ripſuͤchtigen/ jungen vnd alten/ ſo wol in boͤſen Ruhren.
Ein andere form.
MAche eine gute Mandelmilch von waſſer oder milch/ nach dem d’krancke iſt/ den Schwindſuͤchtigen/ auch inn der rothen Ruhr/ da eyter vnnd blut gehet/ welches von geſchweren inn Daͤrmen herkompt (wann nicht beſondere faule Feber mit vnderlauffen) iſt/ ſag ich/ die milch nuͤtz/ innſonderheit Geiß vnd Schaffmilch hat fuͤr allen den preiß.
Nimb ſchoͤne vnd geklaubte Gerſten/ waſche ſie mit eim warmen waſſer ſauber/ darnach geuß ein ſiedendt waſſer druͤber/ laß ſtehen biß du es an haͤnden leiden kanſt/ ſo reib vnnd waſch ſie wol ein mal oder drey/ iſt ſie grob/ vnnd hat noch etwas von den huͤlſen/ ſo nimb einen moͤrſel/ ſtampff vnnd ſtoß es dann thu es inn ein ſiedend waſſer/ ſo ſieden die huͤlſen darvon empor/ ſo hebs mit dem ſchaumloͤffel ab (etwann iſt ſie ſo ſchoͤn wie ein Reiß/ die darffſtu nicht mehr alß einmal bruͤhen mit dem ſiedenden waſſer) laß ſie trucken ohn anbrennen ſieden/ hierzwiſchen mach die Mandelmilch ſiedheiß mit ſtetem ruͤhren/ wie voꝛ gelehrt/ thu geſottene Gerſten darein/ mit einem heiſſen ſchmaltz oder ſuͤſſem butter/ nach gelegenheit/ ruͤhr es ein wenig/ laß eine viertelſtund kochen/ ſie ſol dick werden wie ein Reiß:
Doch magſtu auch die ſuppen dick machen/ wilt du es zuckern/ wanns gekocht iſt/ magſtu es wie ein Reiß im ſchmaltz praͤgeln.
Alles beſchreib ich auff mancherley weiß von wegen der krancken/ heut ſo/ morgen auff ein beſondere weiß zu bereiten/ alßdann meinen ſie immer/ es ſey ein anders.
Vñ alle diſe gattungẽ kan man vom Reiß| zurichten/ aber in groſſer hitz kuͤten diſe auch/ weichen vnd heilen mehr/ aber was vom Reiß iſt/ daß iſt lieblicher/ ſtaͤrcket mehr.
Dann Reiß iſt an jhm ſelbſt kraͤfftiger/ doch muß man thun nach gelegenheit.
Ein ander nuͤtzlich Eſſen von Gerſten.
NJmb ſchoͤne wolgeſtampte außgeklaubte Gerſten/ thu ſie in ein geſchirꝛ/ geuß ein klar ſiedend waſſer daruͤber/ laß ſtehen/ biß du es an haͤnden leiden kanſt/ ſo nimbs vnnd reibs wol im heiſſen waſſer/ vnd waſch in ein anders/ vnd hebs immer auß dem waſſer/ daß das waſſer im geſchirꝛ bleibe/ inn deß hab aber eine Mandelmilch nach gelegenheit/ wilſtu es mit waſſer zurichten/ ſo thu die gebruͤhte gerſten in ein ſaubern glaͤſern hafen/ mit ſiedendem waſſer/ iſt ſie mit milch/ o hab auch milch/ vnnd laß es trucken abſieden/ wann daß beſchehen/ ſo mach die Mandelmilch ſiedend/ vnd geuß ſie an die gerſten/ vnnd laß dick kochen:
Jſt ſie von waſſer/ ſo mach ein heiß ſchmaltz gleich anfangs darein/ wañs gekocht/ ſo ſaltze es ein wenig/ im anrichten beſprengs wol mit zucker oder triſanet von zimmet/ roten Roſenblaͤttern/ vnd andern nuͤtzlichen ſachen darauff vnd in allweg verſihe es daß es nicht außlaͤuffe/ wañ dir etwas uͤberbleibt im eſſen/ ſtampffs oder zwings durch/ bereite es voriger oder nachfolgender geſtalt zu.
Ein ander form diſes Eſſens.
WAnn jetzt die Gerſten bereit/ vnd wie vorgelehrt/ geſotten iſt (ſie darff auch ſo gar genaw nicht abgeſottẽ ſeyn als zuvor/ vnnd je glaͤtter je beſſer/ dann die groß iſt an jhr ſelbſt nicht viel nuͤtz/ ein ſchwacher magen kans nicht wol deuwen/ der ſchleim iſt das beſte/ vnd wo man die nach dem ſieden abwaͤſcht/ iſt ſie nit viel nuͤtz/ der halben ſol ſie zuvoꝛ/ wie gehoͤrt/ wol abgebruͤht vnd gerieben werden) ſo thu ſie in ein ſauber tuch/ das nicht zu dick/ auch nicht zu duͤnn/ treibs durch/ was durch gehet/ haſtu genug/ wol gut/ haſtu nicht genug/ ſo nimb von der gerſten/ ſo im durchſchlag in ein moͤrſel/ ſtampffs wol darvon/ treibs mit der ſachen/ damit du es kochen wilt/ beſſer durch/ daß das grobe dahinden bleibet.
Vnd dann hab ein wolzugerichte Mandelmilch/ der thu ein klein wenig vnder die durchtriebne gerſten/ die halte vber das fewer/ vnnd treib ein eyerdotter zween oder drey/ nach dem du vil oder wenig machſt/ darein/ wann die milch ſieden wil/ ſo geuß angemachten zeug darein/ ruͤhres biß es kocht/ ſaltze es ein wenig (es ſol auch voꝛher wann die milch mit waſſer zubereit iſt/ ein ſchmaltz in der pfann heiß gemacht werden/ wann man die milch darein thut) ſo es dann kochet/ ſo zuckers auch thu ein wenig wild Roſenwaſſer daran/ es iſt allezeit deſto kraͤfftiger/ jedoch muß mann ein ding zu zeiten veraͤndern daß die krancken nicht vnluſtig werden/ dann es ligt nicht wenig daran/ daß der krancken koch wiſſe/ zu mindern vnnd zu mehren/ daß es doch ſeine art nicht verliere.
Alſo magſtu zu zeiten/ wann man die eyer verbeut/ dieſelben auch her auſſen laſſen/ wiewol der gerſten an jhr ſelſt ſo viel iſt/ daß ein doͤtterlein nicht viel thun mag/ beſondern wo man Roſenwaſſer darein thut/ das den eyern die krafft nim̃t (ich hab offt nur ein halbes genommen/ dann den krancken darff man nicht groſſe haͤfen voll kochen/ ſie werden ſonſt vnluſtig) vnd alſo magſtu es mit einer fleiſch bruͤh zurichten/ vnd wo groſſe verſtopffung iſt auch in der Ruhr/ ſo ſeud Kalbfleiſch/ die knoden oder fuͤß ſeynd am beſten/ dann von wegen jhrer ſchlipffrigkeit lindern ſie/ heilen vnnd fuͤren auß/ darumb ſie auch in Bruſt vnd Lungenſucht nuͤtzlich ſein:
So du aber gute Koppen oder Huͤner bruͤh haſt/ vnnd die hitze groß were/ ſo ſeud Lattich/ Saurampffer vnd Burrabey darmit/ welche kuͤhlet/ reiniget das gebluͤt/ vnd machet wol ſchlaffen/ vnd dañ richte es gletchfals zu Alſo kanſtu es mit einer gar laͤutern erbesbruͤ zurichten/ wie je ein ding zur hand/ oder die krancken aͤſſig oder vnaͤſſig ſeynd (man muß manchs fuͤr die hand nemen mit vnaͤſſigen kranckẽ/ daß man ſie bey kraͤfften behalte.)
Vnd ſo kanſtu es zu einem ſuͤplein zurichten/ vnd wann die krancken kein brot eſſen/ ſo ſeihe vnnd treib allzeit ein broͤſelein brot/ welches zuvoꝛ geweicht ſeyn ſol mit angezeigten ſachen/ mit durch/ es gibt groſſe krafft.
Noch auff ein andere art.
WAnn du die Gerſten/ wie oben gemelt/ durchgetrieben haſt/ ſo ruͤhr auch eyer dotter darein/ nach dem du es machen wilt.
Dann ein Mandelmilch/ ſie ſey worvon ſie woͤlle/ von waſſer/ Milch oder fleiſchbruͤh/ allemal zu einem dotter zwo eyerſchalen vol.
Wo ich aber ſchreib zu einer ſchalen minder oder mehr/ merck alſo: Den eyern ſol ſol man am ſpitz ein klein loͤchlein machen/ daß eben das ey herauß kan bracht werden/ vnnd dann miß darmit.
Nun machs mit Zucker ſuͤß/ oder nicht/ deines gefallens/ vnnd thu es inn ein ſchuͤſſel oder blat/ vnd kochs wie ein ander ſchuͤſſelmuß: allein gib jm oben ab nicht zu groſſe hitz/ die krancken ſollen kein ſcharrẽd/ oder daß ſich an der pfañen oder ſchuͤſſel anlegt oder anbrent/ eſſen vnd dergleichen.
Ein Gerſten mit Milch in gemein.
WAnn die Gerſten wol geſotten/ ſo waſche ſie ab/ wie ſonſt/ vnd thu ſie in ein ſiedende Milch/ ſeyhe ſie ab von Mandeln/ oder ſonſt eine gute Milch/ vnd dann kanſtu ein klein ſchoͤn meel darein brennen/ wanns rocht magſtu es zuckern/ ſo du wilt/ auch wol in einer Milch ſieden biß auff jhr ſtatt/ darnach in eine ſchuͤſſel thun/ vnd ein gute wol zubereite Mandelmilch alſo ſiedend daruͤber gieſſen/ biß dienet wol denen die grober natur/ ſo nicht mit geringen ſubtilen ſachen zuerſpeiſen ſeynd/ denen kompt offt ein dicker haberbrey recht/ ſonſten wann die Gerſten abgewaſchen/ ſo iſt die beſte krafft vnd nuͤtz darvon/ wañ das Korn vom halm faͤlt/ bleibt dir nichts dann ein leer ſtro zum ſtrewen/ wanns gleich das viech bißweilen eſſen muß/ gibts nicht vil Milch noch ſchmaltz.
Ein andere form.
SChaͤle zu eim ſchuͤſſelein voll ſechs oder acht guter Mandeln/ vnnd hab zuvoꝛ ein wolgekochte Gerſten in einer fleiſchbruͤh/ oder lauterem waſſer abgekocht/ nach deiner gelegenheit/ wann dann die Mandeln wol geſtoſſen/ nimb einen guten loͤffel voll der Gerſten trucken herauß/ ſtoß ſie zu den Mandeln wol/ darnach treibs mit der bruͤhe durch/ zu einem ſuͤplein/ iſt die Gerſten mit fleiſchbruͤh abgekocht/ oder daß ſie wol nicht bruͤh hette/ daß du es mit einer lauteren fleiſchbruͤh/ das auch wol ſeyn kan/ durchtriebe hetteſt/ ſo bedarffſtu kein ſchmaltz/ iſt ſie aber im waſſer/ nach gelegenheit geſotten/ oder etwan mit einem trinckwaſſer außbereitet/ ſo mache ein wenig ſchmaltz heiß/ vnd geuß das durchtriebene darein/ mit einem guten loͤffel voll gereinigten vnd gewaſchnen Weinbeern/ ruͤhrs biß es ſeud/ hab zuvor ein ſchuͤſſel/ darin ein ſchnitlein zart vnd duͤnn geſchnitten brot/ jſſet der krancke kein brot/ ſo nimb ein broͤſamlein ſchoͤn brot/ reib es mit durch/ vnd offt wollen ſie nicht was vom ſchmaltz ſehmaͤckt/ was man zuckert/ ſo kan es wol ohn ſchmaltz geſſe werden: richts an/ trags fuͤr.
Anders.
NJmb obgemelten zeug/ allein machs ein wenig duͤnner/ vnnd ruͤhr einen eyer dotter darein/ oder ein halbs/ nach dem es von noͤten.
Jch hab wol viermal von einem ey gekocht/ man muß den krancken offt vnd wenig auff einmal geben/ kochs wie voꝛ oben/ es ſeynd gute kraͤfftige ding/ vnd fuͤr die kranckẽ/ ſo Bruſtſucht/ Lungenſucht oder die Ruhr habẽ/ ſol man ſtets ſo etwas habẽ/ wenig zu einem mal/ vnd offt: Es kuͤlt vnd heilet/ wañ man vil auff einmal jſſet/ ſo lauffis ſchnell durch/ vnd iſt darnach nichs da.
Vnnd wann die krancken die Weinbeer nicht ſchlingen koͤnnen/ ſtampffs/ drucks durch/ ſie ſtaͤrcken den Magen/ weren dem durſt/ behaltẽ den leib offen.
Summa/ ſie ſeynd in allweg nuͤtzlich.
Ein ander form/ etwas ſtaͤrckers.
NJmb weiß brot/ ſchneid eine ſchnitten oder zwo/ wie zu guͤldenſchnitten/ baͤhr es gemaͤchlich auff dem roſt/ braunlecht/ aber nicht verbrant/ weichs in fleiſchbruͤh oder waſſer/ nach gelegenheit (wie vor oben vom brodt/ Mandeln vnnd Gerſten) mit einander durch/ wilſtu/ nimb auch ein eyer dotter/ wilſtu zu einer ſup? nimb deß zeugs darvon/ wilſtu zu einem brey? nimb aber darvon/ vnd diſe ding kanſtu alle wie ein ſchuͤſſelmuß zurichten/ oder in eim dortenhafen/ beſtrewe es mit Weinbeer vnd Zimmet.
Ein gantze Gerſten.
NJmb ein ſchoͤne Gerſten/ bruͤh ſie ab/ wie gehoͤrt/ ſetze ſie mit ſiedendem waſſer zu/ thu ein loͤffel oder halben voll eſſig darzu/ nach dem der eſſigſtarck/ oder der hafen groß/ laß nicht vberlauffen/ vnd ſo die trucken geſotten/ thu ein gute kraͤfftige bruͤh von Huͤnern oder Koppen/ vnnd wie es die kuch vermag/ daran/ laß noch ſo lang alß harte eyer ſieden/ thu ein pfeffer darein/ etwann auch ein Saffran/ etwann ein Petterlein darein ge ſchnitten/ zu zeiten ein Burretſch/ Lattich/ oder gelben Mangolt/ wie es zu der hand iſt/ es iſt alles nuͤtzlich vnd macht luſtig/ eines jſſet gern gruͤnes/ das ander nicht/ ſo findeſtu in allweg bey den Patienten bericht/ alſo magſtu wol den eſſig außlaſſen/ vnd aber wann die Gerſten eine ſtund im waſſer geſotten/ ſolſtu das waſſer darvon laſſen/ vnd ein ſiedende fleiſch bruͤh daruͤber gieſſen/ in derſelben truckẽ abkochen/ mit einem eſſig/ vnd was du gern daran haſt/ darvon in ein ſchuͤſſelein gethan was recht iſt/ vnd dann ein lautere bruͤh daruͤber/ ſo ſihet ſie ſo glat nicht/ vnnd iſt doͤch die krafft noch darbey.
Dann etlich die Gerſten gern gantz eſſen wollen/ inn allweg leiß geſaltzen/ dann wol geſaltzen iſt aller krancken gifft/ es erwecket durſt/ doch muß mann auff gewonheit ſehen/ dann etliche ſeynd gar vbermaͤſſiges ſaltzes gewohnet/ denen muß mann ein wenig etwas mehr zugeben/ dann andern/ ſo ziemlich gewohnt ſeynd.
Es traͤgt ſich aber zu/ das wein vnd eſſig verbotten wirt/ vnnd aber die krancken ſawer ſawer ſchreyẽ/ ſo hab ein gerechtes Vitriol oͤhl/ darvon thu ein tropffen oder drey in ein ſchuͤſſelein/ mit ſuppen oder ander koſt/ die man gern ſawer hat.
Es iſt ein trefflich koͤſtlich ding in Febern/ vnnd den kindern fuͤr die wuͤrm/ vnd fuͤr alle Faͤulung im leib/ allein daß es gerecht ſey/ vnd recht gebraucht werde.
Wann es zu der zeit iſt/ daß man ſawre vnzeitige Weindrauben hat/ ſo nimb eine oder zwo/ weniger oder mehr/ nach dem ſie groß/ lege ſie inn ein Gerſten oder andere ſuppen/ laß ein wall darein thun/ ſie ſeynd gleich geſotten/ gibs mit der ſuppen/ es macht gar luſtig vnd lieblich/ iſt geſund vnd kuͤhlt/ wie auch die Stichbeer/ auff den fall aber die krancken etwan wunderbarlich/ vnnd wollen diß vnd jenes nicht/ wollens doch ſawer haben/ ſtampffs/ rings durch/ laß es ſtehen biß es lauter wirt/ dann brauchs an ſtatt weins oder eſſigs/ Saur ampffer oder Erbſaln/ wie man eins da/ das ander dort heiſt/ an ein ding ſawer zumachen/ iſt gut/ ſie ſeynd gleich duͤrꝛ oder gruͤn.
Ein kalt Milchmuß von einer Gerſten.
MAch ein gute dicke durchtriebene Maͤdelmilch mit waſſer oder Milch/ nach gelegenheit/ laß eine weil ſtehen/ daß ſie auff zeucht/ hab ein wolgekochte Gerſten/ ſtampffs zum beſten/ dann nimb die beſte Milch oben ab/ ſetz ſie zum fewer/ mit der andern treib die Gerſten durch/ ſo wol du kanſt/ du magſt auch wol deſto mehr geſtoſſene Mandeln behalten/ vnd mit der Gerſten durchtreiben/ daß ſie deſto dicker werde/ treibs wol durch/ ruͤhrs in die ſiedende Milch/ wanns treibt wie eine ſtaͤrck/ ſaltze es ein wenig/ zucker es/ geuß zuvor Roſenwaſſer in den zeug/ ruͤhrs mit ein/ wanns treibt/ thu es inn ein blat/ ſtells in keller/ es geſtehet wann es kalt wirdt.
Dann mach was ſchoͤnes/ Roſenſternen/ vnnd was du ſchoͤnes kanſt/ ſtrew Weinbeern darauff/ oder verguͤlte Mandeln.
Ein ander kraͤfftig Eſſen von Mandeln.
NJmb ein pfundt Mandeln/ minder oder mehr/ deines gefallens/ zeuch ſie ab/ allezeit ſol man ſie darnach in friſch waſſer legen/ ſo werden ſie ſchoͤn weiß/ ſtoß ſie klein/ bereits dann aller maß wie zu einem Marzipan/ hab dann formen/ wie ſilberne becher/ die glatt vnd keine fuͤß haben/ vber die form es fein eins meſſerrucken dick/ ſtells in ein bachofen/ wañ das brot herauß kom̃t/ laß fein trucken/ dann nimbs hoͤfflich ab/ du ſolſt zuvor den becher oder form daſelbſtẽ/ wol mit ſuͤſſem Mandeloͤl ſchmieren:
Es iſt aber nicht gut mit vmbgehen auff diſen weg.
Wann ſie dann erkalten/ ſo veꝛguͤlds oder ferbs mit Saffran/ vnden vnnd oben wie die tiſchbecherlein/ ſtells fein auff ein ander.
Es ſeynd etliche die ſieden haußblaſen im waſſer/ vnnd treiben die Mandeln mit geweichtem weiſſen brot durch/ vnnd thuns dann in die becher biß ſie trucken werden/ beſteckens darnach mit geſchnittenen Mandeln/ aber das iſt mehr ein ſchaweſſen/ fuͤr krancke dienet es nicht/ wann du aber ſo vil wilt dran hencken/ oder auff diſen weg nicht wol mit kanſt vmbgehen/ ſo richte es inwendig darein/ oder mach ein zeug als wolteſtu ein gute Mandelmilch darein machen/ aber nicht ſo duͤnn/ vnd zuckers wol/ dann fuͤll die becher oder ſolche formen auß/ ſtell es aber inn bachofen/ trucke es auß/ es muß inn allweg nich zu groſſe hitz haben/ daß es nicht anhang/ vnnd zu braun werde/ vnnd ſo magſtu Gummi tragant des beſten in Roſenwaſſer gnugſam zerlaſſen/ vnd die Mandelmilch mit dem Zucker vnd eyerklar wie ein teig zurichten mit ein wenig krafftmeel/ damit formen machen wie du wilt/ vnd außtrucknen laſſen.
Folgt allerhand Eſſen von Reiß.
NJmb ein ſchoͤnen wolgeklaubten/ geſteubten Reiß/ den waſch mit heiſſem waſſer ein mal oder drey ſauber ab/ jſſet der krancke Milch/ ſo thu den inn ein ſiedend waſſer/ laß den kochen/ biß daß er gar lind vnd wol gekocht.
Hierzwiſchen bereit ein gute Mandelmilch/ nach art vnd notturfft deſſen der es eſſen ſol/ derohalben treib den Reiß durch/ die ander thu zum fewer/ wanns ſeud/ ruͤhr das durchgetriebene darein/ laß es kochen ſo lang als eyer/ zuckere es/ ſo du wilt/ magſtu ein wenig Roſenwaſſer vnd ſaltz darein thun.
Merck: Wann ich ſchreib (wiltu) ſo verſtehe ich von kuͤrtzwegen/ wanns der krancke gern jſſet.
Dann etliche riechens gar gern/ etliche koͤnnens nicht dulden inn allen ſpeiſen/ von Milch iſts nuͤtzlich/ du magſt auch wol ſo eins Milch darff eſſen/ Reiß vnnd Mandeln mit einer ſiedenden Milch durchtrieben/ ſie gehenbeyde deſto lieber durch/ vnd dann in die ſiedende Milch ruͤhren/ vnd wie voꝛkochen laſſen.
Wanns bereit/ wie es ſeyn ſol/ ſo gibs warm/ oder richt es in ein breite flache blatten an/ laß kald werden/ beſtecks mit Mandeln oder beſtrews mit Zuckererbßlein oder Weinbeer/ deines gefallens/ auch mit rotem Triſanet/ wiltu ſo ſchneids dann/ es wirt hart/ legs inn ein andere blatten/ mach ein gut zimmetbruͤh daruͤber/ mit Weinbeer vnnd ſolchen ſachen/ oder ein gezuckerte Mandel oder milchrahm nach gelegenheit/ vnd alſo magſtu es von lautern Mandeln mit waſſer oder Milch zurichten/ vnd ein ſolches muß von eyern oder Milch/ welchen weg du wilt/ anbereiten inn ein dortenhafen/ oder in ein jrꝛden geſchtrꝛ/ in form eines paſtetenhafens/ oder in moͤſel/ oder in ein ſchuͤſſel nach gefallen/ thu Zucker vnd Roſenwaſſer darein/ du magſts mit einer fleiſchbruͤh bereiten/ es ſtaͤrckt trefflich/ vnnd nuͤtzt wo ſtopffen von noͤten/ es moͤchte einer kindbetterin mit fleiſchbruͤh vnnd geſottenem waſſer zugerichtet werden/ wanns von noͤten/ es ſeynd feine ſachen/ die jhr vilen recht thun.
Ein dorten oder fladen von Reiß.
NJmb ein wolgekochten Reiß/ in einer feiſten Milch/ den verꝛuͤhr wol/ darnach klopffe eyer/ oder nim̃ zum beſten dz gelb/ darnach ſo vil gutes Rahms oder Mandelmilch deines gefallens/ zertreib den Reiß/ mach jhn rechter dicke/ wie ein ſtraubenteig/ zuckers/ vnnd ſaltz es ein wenig/ wilt Roſenwaſſer/ bereite ein hafen von eim teig/ wie du weiſt/ laß jhn haͤrt werden/ thu den zeug darein/ wann er geſtehet/ beſtrew jhn wol mit Zucker/ bachs ein wenig braunfaͤrbig/ ſo du dann wilt faͤrbs mit krautſafft gruͤn/ wilſtu es aber fuͤr ein fladen zurichten/ ſo machs wie oben/ vnnd aber thu wol Weinbeer/ Meerdraͤubel oder Zibeben/ geſchnittene Feigen darein/ vnd bachs ſchoͤn wie andere fladen.
Anders.
NJmb gekochten Reißvnd ſo vil geſtoßne Mandeln/ bereits/ wie voꝛ oben/ vnnd bachs gleich alſo/ welchs wegs dir geliebt/ du magſt auch einen guten feiſten eyerkaͤß/ der wol gepreſt/ vor den Reiß nemen/ mit Roſenwaſſer vnd Zucker wol außbereiten/ vnd wann die Erdbeer vnd Kreiſelbeer zeltig ſeynd/ vnnd der zeug wol geſtanden/ mit denſelben beſtecken/ vnd damit außbachen.
Ein ander gattung Fladen.
MAch ein guten zuͤger oder eyerkaͤß von Milch vñ eyer/ oder wie die Milch ſonſt in gemein gerennet wirt/ von lauter feiſter Milch/ oder nimb ſuͤſſe friſche kaͤß/ preß ſie daß ſie ſo trucken ſeynd/ daß man ſie auff einem reibeyſen reiben koͤndte/ dann reibs/ ſtoß vnd ſtampffs/ wie du kanſt/ klopff die eyer wol/ ſethe ſie/ daß die voͤgel darvon kommen/ bereit den zuͤger oder kaͤß damit/ rechter dicke/ mache ſchmaltz woll heiß/ darein ruͤhre einen teig wie breuchlich.
Du magſt auch wol Weinbeer vnnd ſolche ſachen darein thun/ aber fuͤr ſchwache Maͤgen taugen ſie nicht/ es iſt ein hart vndaͤwig eſſen/ deßwegen ich kurtz dardurch gangen.
Ein gedeckten Fladen mach alſo.
BEreit ein zeug wie du wilt/ allein wol/ oder welgere ein blat von bodenzeug/ ſo duͤnn es moͤglich/ vnd mach den zeug nicht zu duͤnn/ allzeit ſtupff den bodẽ mit eim meſſer oder pfriemen/ ſo ſchteſſet der zeug nicht ab/ wann dann der zeug in hafen kompt/ ſo mach das blat oben daruͤber/ vnnd kleibe es zu/ beſtreichs mit dem gelben vomey/ bachs ſchoͤn/ es ſol auch ſchmaltz im teig ſein.
Ein ander gut Eſſen von Reiß.
NJmb ſchoͤnen Reiß/ ſteube den/ vnd bruͤh jhn mit einem ſiedenden waſſer/ trucke jhn auß dem waſſer auch inn ſiedende Milch/ laß jhn fein vnder einer haut kochen/ vnnd ruͤhr jhn nicht biß er genug gekocht iſt/ wann du wilt wiſſen/ wann er genug gekocht/ ruͤhr mit einem meſſer im hafen/ zuvor aber heb die haut ab/ nimb ſie dann mit dem meſſer herauß/ laſſen ſich die koͤrnlein gleich vertreiben/ ſo iſt er genug gekocht/ wo nicht/ ſo laß jhn beſſer kochen/ wann der Reiß gleich geſchlacht iſt/ ſo muß er zwo ſtunden haben/ dann ruͤhr jhn wol/ vnnd ſaltz jhn leiſe/ darvon thue darein was du wile/ zucker/ Roſenwaſſer/ oder wol erklopffte eyer/ oder zertriebne Mandeln/ mit einer gewalletẽ Milch/ welches dir geliebt/ oder alleſammen/ wiltu/ ſo laß jhn wie er iſt/ auch nach dem du jhn brauchen wilt/ wann du etwas darauß bachen wilt/ magſtu den laſſen wie er iſt/ ſchlag jhn in zuͤgerkuͤblein/ vnd was du gern haſt/ wañs erkalt/ ſo thu es in ein blatten/ wie du vom eyerkaͤß haſt/ mach ein bruͤh/ wie du mehr inn ſolchen ſachen haſt/ oder bachs im ſchmaltz/ wie geviertheilte oͤpffelkuͤchlein/ oder ſchlags auff teller/ ein oder zween finger dick/ ſchneids darvon wie es dir gefaͤllt/ machs in ſchoͤnem meel/ bach es/ gibs trucken mit Zucker beſtrewet/ oder in einer heiſſen bruͤh/ oder alſo/ deines gefallens/ es iſt inn allweg gut vnnd nuͤtz/ wol in durchbrechen/ vnd alſo kanſtu es wol auff ein teller ſchlagen/ davon in einer breiten kachel/ die wol verglaſt/ auch ſonſt nicht gebraucht wirt/ ein wenig ſchmaltz heiß machen/ vnd dann den Reiß das vnder vber ſich drein keren/ mit gemacher hitz vnden vnnd oben praͤgeln laſſen/ daß er vberall braun wirt wie ein eyerkuchen/ wann du jhm recht thuſt/ ſo gehet er gantz herauß/ er muß aber nicht zu duͤnn gerunnen ſeyn.
Ein andern guten Kuchen zu machen
NJmb von ſolchem Reiß ſo vil dir geliebt/ wolgeklopffte eyer/ ſo vil guter Milch/ wilt ein Mandelmilch oder ſonſt geſtoſſene Mandeln/ welches wegs es dir geliebt/ ruͤhr den Reiß damit ab/ mach jhn wie ein dicken ſtraubenteig/ mach daruͤber ein heiß ſchmaltz/ es ſey ein eriner/ eyſerner oder jrꝛdenertiegel/ thue es darein/ bachs wie zuvor.
Auff ein andere form.
WAnn du einen guten wolgekochten Reiß haſt/ vnd er kalt worden/ doch muß er faſt dick ſeyn/ ſo bereit jhn wie du vom zuͤger vnd von Mandeln/ zum flaͤdlein vnd kaͤßeyern findeſt/ mach gleicher geſtalt groß eyer flaͤdlein/ gefuͤlte wecklein/ ſchuͤſſelmuͤſer zu bachen/ oder kalt inn ein bruͤhe zu ſchneiden oder im moͤrſel/ wie du wilſt/ alles laͤſts ſichs fuͤr die krancken bereiten/ doch iſt nur/ wz nicht gebachen/ am nuͤtzlichſten fuͤr die ſo ſchwache Maͤgen haben/ dann was gebachen wirt/ daß zeucht ſchmaltz an ſich/ vnnd iſt hart zu verdawen.
Vnnd ſo du es im moͤrſel baͤcheſt/ magſtu es/ wann es kalt iſt/ ſchneiden wie ſchnitten von weiſſem brot/ durch eyer ziehen/ vnnd wie guͤldenſchnitten bachen mit Zimmet/ vnnd allerhand/ wie mehr gelehret/ ein bruͤh daruͤber machen/ auch wol mit Zimmet vnnd Muſcatnus oder Zucker beſtrewen.
Ein ander gattung eines moͤrſelkaͤß
REib ſchoͤn weiß brot/ das ziemlich hart iſt/ oder Eyerbrot/ wo dz recht gebachen wirt/ auff eim reibeiſen/ beutels durch ein ſeigepfann oder ſeyger/ daß nichts grobes darin bleibet/ machs wol an mit eyern/ inn der dicke wie ſtraubenteig/ thu wol Zimmet vnd Zucker darein/ der Zimmet ſol grob geſtoſſen ſeyn/ wilt du Roſenwaſſer/ vnnd ein wenig heiß ſchmaltz/ es gehet deſto lieber auß/ bachs im moͤrſel wie allezeit gelehrt.
Wiltu ſo magſtu Mandeln vnd Roſenwaſſer darunter nemen/ du magſt auch ein guten zuͤger darunter nemen/ je ſo/ dann ſo/ du kanſt wol jedes beſonder laſſen/ vnnd eins vmbs ander einſetzen: wie den ſo man mit farben einſetzt/ das brot mit eyer/ Zucker vnd Roſenwaſſer.
Ein kraͤfftig Eſſen fuͤr ſchwangere weiber vnd alte leut.
SEud gar friſche eyer wol/ vnnd doch nit gar hart/ thu es auff/ vnnd laß das gelb herauß lauffen in ein meſſings pfaͤnlein/ zuvor hab ein Mandelmilch/ die ſolſtu in einem breiten flachen geſchirꝛ laſſen ſtehen/ daß ſie auffzeucht/ von deren nimb den Rahm oben ab/ ſo vil der eyer ſeynd/ geuß jhn vnder die eyer/ ruͤhrs uͤber dem fewer biß es kocht/ zuckers/ wiltu/ ſo nim̃ darzu ein wenig Roſenwaſſer/ oder ein wenig ſuͤß ſchmaltz/ wo nicht/ kanſtu es bleiben laſſen.
Vnd alſo magſtu es mit fleiſchbruͤh oder ſonſt guter Milch oder Malvaſier zurichten/ alßdañ aber muſtu der eyer mehr nemen/ du wolſts dann nur ſuuppendick haben/ es dienet wol den durchbruͤchigen/ von kaltem Magen/ es iſt auch gut außwendig vbergeſchlagen/ zum ſelben ſoll man aber die eyer hart ſieden/ vnnd ein Muſcatnuß darein rethen.
Ein guter kindsbrey/ wann jhm die Milch nicht dienet.
MAch ein gute Mandelmilch/ von deren mach ein wenig warm/ ſchneid broſamen von ſchoͤnem brot darein/ wanns wol geſchwollen/ ſo zertreibs zart/ machs mit der vbrigen recht/ vnnd ein wenig ſchmaltz heiß/ dann die Milch ſoll mit einem geſottenem waſſer gemacht ſeyn/ geuß darein/ ruͤhrs biß es kocht/ zuckers/ ſaltz es auch ein wenig.
Ein ander kinder Eſſen.
SToß Mandeln klein/ dann nimb ſo vil Reiß/ der in einer guten Milch gekocht iſt/ nicht mehr/ dann wie zu einer ſuppen/ laß die Milch wol durch ein ſeigepfann lauffen/ nimb deß ſo vil alß der Mandeln/ ſtamffs wol vnder einander/ ſaltz es ein wenig/ zuckers recht/ wilſtu es dann gern von farben haben/ ſo thu Mangolt oder Petterleinſafft darein/ ſo wirt es gruͤn/ oder wilſtu es rot haben/ ſo nimb ein Triſanet/ der machts rot/ glockenblumen braun/ blaw Kornblumen oder blawe Lilien/ mach ein teig wie zu gewalten oder gewelgerten kuͤchlein/ leg Wallblaͤtter hin vnd her in der groͤſſe wie eyer/ leg das ander darauff/ hab ein holeiſen/ inn der form eines eys/ trucks ab/ bachs/ oder ſo du es wilt rund haben/ hab ein eyſen darnach.
Ein freytags Kalbßkopff.
NJmb ein guten dicken Rahm/ ſo vil gelbs von eyern/ wañ du es gar gut haben wilt/ ſe nimbs alles wol geklopfft vnnd geſeyget/ iſt der Rahm nicht ſehr dick/ magſtu ein wenig Mandeln ſtoſſen/ vnd darein vertreiben/ oder ein broſam von einem weiſſen brot/ wanns bereit/ zuckers wol/ ſaltz ein wenig/ thu wol Roſinlein vnnd ſolche ſachen daran/ bereit ein teig wie er ſeyn ſol/ treib einen hafen auff einer hand breit hoch/ laß dann beym fewer erharten/ darvon thue den zeug darein/ thu es inn bachofen/ der ziemlich warm iſt/ vnd der hafen voll ſeyn ſol/ ſo gehet es ſchoͤn auff: ſihe daß es heiß auff den tiſch komme.
Ein kalt kinder Eſſen von Reiß.
NJmb ein faſt wolgekochten Reiß/ der nicht zu dick noch zu duͤnn/ ruͤhr jhn zart vnd glat/ zuckers genug/ ſaltz ein wenig/ treib jhn durch ein ſeigepfañ oder ſeyger/ wie du mehr haſt/ in ein blatten/ ſo ſihets wie vil wuͤrmlein/ iſt den kindern vnd alten beſſer dann wann butter darin iſt/ du haſt mehr davon.
Ein gut Eſſen von Mandeln.
KOche Reiß inn einer Milch oder waſſer faſt wol/ treibs dann durch mit Mandelmilch/ die faſt gut/ vnd zuvor wol dick gewaͤlt iſt/ nimb darnach Binaͤtſch oder Mangolt/ deß gar gruͤnen/ oder Petterlein/ waſch/ ſchwing das waſſer wol darvon/ darnach ſo ſtampffe es wol/ trucke den ſafft darvon auß/ ruͤhr jhn durch den vndergetriebnen Reiß/ biß er gruͤn wirt: auch eyer vnnd Mandelmilch/ daß inn der dicke iſt wie ein ſtraubenteig/ mach ein heiſſes ſchmaltz/ wann du es mit waſſer bereitet haſt/ ſo ſchuͤtte es darein/ ſaltz es ein wenig/ richt es an/ beſtrewe es wol mit Roſinlein/ oder mach ein moͤrſelheiß (ichhab vorgemeldet/ etliche laſſen jhnen haͤfelein machen/ die ſind vnden vnd oben gleicher weite/ wol verglaſiert/ alſo/ daß ſie ſchoͤn glat ſind/ vnd an dem boden haben ſie drey fuͤßlein/ welche ſolche ſachen gar fein geben) es ſey aber gleich was es woͤlle/ ſo mache es heiß/ beſtreich es mit ſchmaltz/ thu es darein/ bache es/ wie du zuvor oben auch gelehret biſt:
Wiltu dann ſo zeuch es aller dings an/ ohn allein die gruͤne farb halbiere/ vnd faͤrbe das eine theil/ das ander laß wie es iſt: darnach thu deſſen ein theil in einen moͤrſel oder hafen/ wie du es haſt/ thu ein ſtuͤrtz oder deckel mit ein wenig glut daruͤber/ daß es geſtehet/ aber doch nicht braun werde/ beſtrew es dann mit Weinbeer vnnd Meer draͤublein/ vnd thu diſer farb auch ſo vil alß zuvor darein/ thu jm wie anfangs/ vnnd alſo durchauß/ biß du es alles eingeſetzt haſt/ alßdann gib jhn vndenauff wol kohlen/ oben nur ein heiſſe aſchen/ bachs daß es vberall braun werde/ mit duͤnnem ranfft.
Der moͤrſel/ hafen oder kachel/ worin du es machſt/ ſol nicht vil uͤber halb voll ſeyn/ dann es gehet ſchoͤn auff.
Wann es gebachen/ ſo thu es hoͤfflich herauß.
Wiltu es nicht alſo trucken haben/ ſo mach eine bruͤh von Zucker/ Roſenwaſſer vnnd brot daruͤber.
Die richte alſo zu.
WEiche broſem von weiſſem brot in Roſenwaſſer/ treib zu rechter dicke mit durch/ es ſoll gar duͤnn ſeyn/ alſo daß manns kaum ſpuͤret/ bezuckere es/ faͤrbe es mit wenig Saffran oder rotem Triſanet/ ſchuͤtte es daran/ oder nimb Mandelmilch/ zuckers vnd faͤrbs ein wenig: Wilſtu ſo gibs alſo/ dann es gemeiniglich den krancken beſſer ſchmeckt/ wann ſie etwas zu duncken haben.
Es iſt kalt vnd warm gut/ wiltu dann/ ſo nimb ein dortenhafen/ in denſelben mach vorigen zeug ein farb vmb die ander/ ſternen oder Roſenweiß/ oder ein Regenbogen/ mann ſol ſchoͤne glatte reiff oder bretlein haben/ oder von ſtuͤrtzen die verziehnet ſind/ wann es auſſen ſeyn form hat/ daß manns inwendig auch formieren kan/ wann es dañ anhelt vnd geſtehet/ ſo ziehe es herauß/ wann es etwan anhaͤnget/ ſo beſtrewe darnach denſelben ort mit Roſinlein/ daß eins an dem andern ſtehe/ ſo ſihet man alßdann nicht wie es vnderſcheiden iſt/ bache es recht: die krancken werden etwan luſtig/ wann ſie etwas ſeltzams ſehen.
Vnnd gleichfals magſtu eine ſolche ruͤſtung von einem guten wolgetruckneten eyerzuͤger oder eyerkaͤß/ vnd klein geſtoſſene Mandeln/ eines ſo vil als des andern bereiten/ wie vorigen durchgetriebnen Reiß/ vnd all diſer ſachen formen machen/ vnd wann mans in dem moͤrſel brauchen wil/ ſo ſchneide es/ doch ſol es nach der laͤng geſchehen/ alßdann ſihet man eine farb vmb die ander/ lege es alſo inn der blatten herumb/ daß ſie inwendig zuſammen ſtechen/ vnd auſſen weit von einander.
Das braun ſol inn der blatten ligen/ vnnd das ander ſol vber ſich ſtehen.
Ein gute Milch.
NJmb ein faſt wolgekochten Reiß inn Milch oder waſſer/ nach dem es gelegenheit/ wie vor gemeldet/ gibt/ treib jhn durch ein tuch/ das nicht zu dick ſey/ mit Roſenwaſſer/ ſo dick du kanſt: nimb Mandeln/ auch ſo vil deß Reiß geweſen/ ein wenig mehr/ treibe es auch mit geſottenem waſſer oder gewaͤlter Milch/ mache es nicht ſo dick wie den Reiß/ darnach ruͤhre es vntereinander/ in der dicke/ wie ein ziemlicher dicker ſtraubenteig/ zuckers wol/ thu es in ein blatten oder ſchuͤſſel/ ſtelle es in einen keller/ bedeck es/ daß nichts darein falle/ ſo wirt es noch dicker/ beſtecks mit Weinbeer/ doch daß ſie nicht hinvnder fallen.
Auff ein andere weiß
NJmb ein guten wolgekochten zuͤger oder kaͤß/ er ſey von Kuͤhen oder Schafen.
Der von eyern gemacht/ iſt fuͤr die ſo keine Milchſpeiß eſſen/ am aller beſten: preſſe das molcken darvon/ ruͤhr jhn zart vnnd wol/ darnach mach aber ein Mandel milch/ wie vor oben/ vnd treib den zuͤger mit ab/ thu Zucker vnnd Roſenwaſſer daran/ oder nicht/ richts an/ wie du von denen oben haſt.
Ein andere in gemein fuͤr krancke vnnd geſunde.
NJmb guten feiſten Milchrahm/ den mach ſiedent/ mit dem treib Mandeln durch/ oder einen guten zuͤger/ der von dem Molcken wol gepreſt/ jedes allein/ oder beyde eines ſo vil alß des andern zuſammen/ treibs oder ruͤhr es faſt wol/ darnach zuckere es/ vnnd thu es inn eine blatten/ wie zuvor/ beſtrewe es mit Zuckererbſen/ oder mit geſchnittenen Mandeln/ von welchen magſtu die ſpitzlein vergulden.
Ein andere.
TReibe die Mandeln allein mit eim dicken Milchrahm durch/ ſie geſtehet wie ein ſultz oder galrey.
Ein anders in gemein fuͤr Gaͤſt/ iſt auch trefflich gut.
NJmb einen friſchen ſuͤſſen zuͤger/ wie du jhn kanſt haben/ von feiſter Kuhe vnnd Schafmilch/ ſie ſeynd von Schafen ſonderlich gut/ dann preſſe das molcken wol auß/ darnach zutreib jn wol/ geuß allweg ein troͤpfflein von dickem Rahm darein/ biß er wol zart iſt/ darnach mache jhn vollend recht mit dem Milchrahm/ wañ der zuͤger gnug abgerhuͤrt iſt/ wie die andern/ vnnd alſo magſtu ein Reiß oder muß von kraffemeel machen fuͤr krancke/ denen man Milch erlaubt: Alſo etwan auch fuͤr ein krancken/ ſo groſſe begierd nach Milch hat/ daß er ſein kranckheit daran abbuͤſſet.
Ein geſetzte Milch.
NJmb Milch/ die erſt von der Kuh kompt/ thu ſie in ein ſaubern geglaͤſerten hafen/ den mann ſonſten zu nichts braucht/ vnnd daß weder mit dem ſeygtuch oder ſonſten waſ ſer darein komme/ ſtells an ein ort/ da ſie kuͤhl vnnd doch nicht keller kalt ſtehet/ etwan in ein behalter/ da man aller hand inn behaͤlt/ was ſauber behalten ſeyn ſoll/ ſo zeucht der Rahm auff/ vnd geſtehet die Milch/ ſo nimb alßdann den Rahm inn ein ſauber geſchirꝛ ab/ darnach thu die Milch in ein ſaubern ſack/ laß das molcken darvon lauffen gantz trucken/ darnach thu ſie in ein ruͤhrfaß/ darin man ancken oder buttern ſtoͤſt/ ruͤhr es wol/ thu auch den abgehaben Rahm darzu/ ruͤhrs/ darnach gibs Sommerzeit inn groſſer hitz.
Es doͤrffens die auch eſſen/ ſo ſonſten keinen Rahm oder bloſſe Milch eſſen doͤrffen/ ſie werden offt den Febricitanten zugelaſſen/ aber dann thu keinen ſuͤſſen Rahm mehr darein.
Eine Steinmilch/ ſo die Kuͤhemelcker auff den Alpen machen.
NJmb gute feiſte Milch/ je feiſter je beſſer/ ſetz ſie auff ein klein fewer/ leg ſchoͤne kiſelſtein in das fewer/ daß ſie gluͤend werden/ ſo hebs mit einer zangen ab/ daß ſie nicht vnſauber ſeyn/ halts in die Milch biß ſie abgeleſcht werden/ das thu ſo offt biß die Milch von ſteinen krauß wirt/ alßdann thu es inn ein ſauber geſchtrꝛ/ daß ſie wider kalt wirt.
Diſe Milch iſt zu Sommerszeit faſt luſtig/ vnnd thut keinen ſchaden:
Es ſol aber faſt nur lauter Rahm ſeyn.
Ein Jgel.
NJmb ein faſt wolgekochten Reiß/ ſo viel geſtoſſene Mandeln/ die treib mit gewaͤltem Milchrahm durch/ oder mit einer Mandelmilch/ ſo dick du kanſt thu Zucker vnnd Roſenwaſſer darein/ wiltu/ forme es in ein blatten wie ein Jgel/ rund vnd hoch/ mach jhm ein kleines eingezognes koͤpfflein/ ein ſpitziges auff geworffenes ruͤſſelein/ mit Naͤgelein auglein/ vnd wie ſie dann ſehen/ ein rotes zuͤnglein/ ſchneide Mandeln/ die ſollen an einem ort ſpitzig ſeyn/ beſtecke die allenthalben darauff vnnd drumb/ ohn allein den kopff/ aber den erſten reiff vmb das koͤpfflein/ ein drey/ oder vier dick/ wie ſie ſich dann einſtrumpffen/ vnnd jmmer einen gegen zwey.
Du magſt am obern theil vergulden/ darzwiſchen ſtrewe Weinbeerlein/ oder beſtecke es mit wuͤrtznegelein/ die koͤpffe ſtoß ein/ die ſpitz vber ſich/ mach ein gute bruͤh/ von Mandel oder Rahm/ Zucker vnd Roſenwaſſer daran.
Ein ander weiß.
ZErruͤhr den Reiß vnnd Mandeln ſo zart du kanſt/ die Mandeln von erſt mit Milchrahm/ Mandelmilch oder Roſenwaſſer/ darnach den Reiß darunter/ bezuckers/ vnnd machs recht/ richts an/ alſo magſtu den Reiß oder Mandeln inſonderheit bereiten mit Milchrahm oder Roſenwaſſer/ aber die Mandeln muͤſſen faſt klein ſeyn/ wiewol es zu allen ſachen ſeyn ſol/
Auff ein ander art.
NJmb einen faſt guten ſuͤſſen zuͤger/ wie du jhn haben kanſt/ oder einen garfriſchen ſuͤſſen kaͤß/ von allen ſol das moleken ſeyn (die zarte eyerzuͤger ſind die beſten vnnd geſuͤndeſten/ allein daß ſie nicht ſo weiß werden) ſo vil geſtoßner Mandeln treibs aber wol/ den zuͤger zuvoꝛ/ die Mandeln hernach mit dem Rahm oder ſo du wilt/ machs mit Roſenwaſſer/ daß ſichs wol vnder einand’ treiben laͤſt/ darnach ruͤhr in den vierden theil ſo vil des zeugs iſt/ Mayenſchmaltz oder butter/ die mit Roſenwaſſer gewaſchen/ darein/ vnnd ruͤſts auff forige weiß.
Ein anders.
SEud gute friſche Eyer hart/ doch daß ſie nit blaw werden/ ſchaͤle ſie/ ſchneids mitten entzwey/ nimb das gelbe herauß/ darzu ſo vil geſtoßne Mandeln/ treibs alles fein wol durch einander/ feuchte oder naͤtze ſie mit Roſenwaſſer ein wenig/ daß ſie ſich deſto beſſer treiben laſſen/ nimb darnach ſo vil ſuͤſſe butter/ in der kein molcken ſey/ treib ſie zuvoꝛ/ wann molcken darin iſt/ oder waſch ſie mit Roſenwaſſer/ ruͤhrs vnd treibs alles fleiſſig zuſammen/ zuckers wol/ machs auch zu einem Jgel/ oder form zu einem berg oder ſtelle es mit ſchaͤuffelein auff wie du wilt/ was du huͤbſch kanſt/ es bleibet gelb.
Jſt aber gut/ vnnd ſchadet nicht balt einem krancken allezeit ein wenig/ von wegen des ſchmaltzes/ doch wann mann nicht zu vil darein thut/ ſo vil des zeugs/ oder halb ſo vil/ ſo ſtaͤrcket es.
Anders.
SEud die Eyer wol/ aber nicht hart/ nimb geſtoßne Mandeln/ zertreibs mit Roſenwaſſer inn rechter dick/ darnach thu das gelb von Eyern auch darunter/ daß es dick iſt wie ein Muß/ das man mit ſchnitten jſſet/ wilſtu ein wenig butter darein/ ſo thu es/ es laxirt/.
Wo aber in einer kranckheit ein ſchwacher Magen iſt/ der leichtlich die ſpeiß wider gibt/ laß es hauſſen/ vnnd nimb diſe zwey ſtuͤck/ doch kan allezeit eines erfarnen Artztes rath darbey ſeyn/ was dann wider den krancken inn einer ſpeiß iſt/ das ſol der koch wiſſen zu mindern vnnd zu mehren/ ſonſten ſtercken die zwey ſtuck/ vnnd gibt auch ein ſehr gutes Muͤßlein/ bezuckere es wol/ vnnd ſpreng Weinbeer darauff/ die krancken moͤgen etwann kein warme ſpeiß eſſen/ auch etwan nicht leiden/ ſo muß mans etwas kalt laſſen werden/ vnnd erdencken/ das dem Magen wider anhilfft/ vnnd ob es wol kalt/ doch in ſeiner natur warm/ mit ſtaͤrckung wie du der ſachen mehr findeſt.
Ein ſehr kraͤfftig Eſſen.
NJmb Mandelmilch von geſottenem waſſer oder Milch/ nach dem der krancke jſſet/ ſetze es zum fewer/ wann du den achten theil einer maß Milch haſt/ ſo nimb vngefehrlich ein halb lot Krafftmeel/ zertreibs zart mit eim wenig waſſer wiltu/ ſo nimb Roſenwaſſer/ darnach gelbs von eim Ey/ wann dañ die Milch anhebt zu wallen/ ſo ruͤhrs drein/ iſt die Milch mit waſſer gemacht/ ſo mache zuvoꝛ ſchmaltz heiß/ worin du die Milch waͤlleſt/ od thu ein wenig friſche butter darein/ ruͤhr es biß es anhebt zu kochen/ zuckers/ vnnd gibs.
Alſo magſtu wol die Mandelmilch mit Roſenwaſſer/ Endivien/ Bugloſſen/ vnd ſolchen hertzſtaͤrckenden waſſern/ wie auch von Violen/ machen/ zu trincken vnd zu kochen/ ein ſolchs Muͤßlein oder andere/ alß ſuͤplein/ ſchuͤſſelmuͤſer/ vnnd was du findeſt/ da von Mandelmilch ſtehet:
Mercks es iſt ein herlich ſtuͤck.
Ein anders in gemein fuͤr krancke vnnd geſunde.
NJmb gute Milch/ zertreib das krafftmeel wie zuvor/ ſampt Eyern/ kochs auch alſo/ zuckers oder nit/ wie ſichs begibt/ alſo auch mit dem Roſenwaſſer.
Diſe alle dienen wol in Ruhren/ Bruſt vnd Schwindſuchten/ auch der Lungen.
Von ſolchen Muͤſern magſtu auch dorten vnd moͤrſelkuchen bereiten/ wie andere/ ſo voꝛ vnd nach ſtehen.
Wañ eim krancken eine koſt geſund vnd nuͤtz/ ſo muß mans jnen allzeit veraͤndern/ damit er luſtig bleibe.
Jch hab auch offt ſolche ſachen auff bꝛot gebachen/ wie du es hernach findeſt.
Jch kans nit alles beſchreiben/ was ich offt angefangen hab/ wann ich gewuſt hab/ was fuͤr eine ſpeiß einem krancken nuͤtz geweſen iſt/ mehr dann andere/ ſo hab ichs allezeit verkert/ vnnd wann mans heut hat geſſen/ iſts morgen ein anders geweſen/ vnd war doch eben das geſtrig/ ob ſchon ein ander zuſatz/ ſo war doch das fuͤrnembſtd; alte vnd beſte.
Vnnd das muß warlich bey den krancken ſeyn/ man muß die Artzney mehr in die ſpeiſe richten/ dann in die Apoteck/ doch veracht ich dieſelbe nicht.
Kaͤß vnnd brotiſt gut bey einander/ ſagt man/ aber die koſt kan man nicht entberen/ wer nicht jſſet der ſtirbt/ darumb ſoll die ſpeiß nach der geſundheit gerichtet ſeyn.
Ein ander weiß.
MAch ein gute Mandelmilch nach nothdurfft (verſtehe/ wañ ich ſag nach nothdurfft/ mein ich/ mit waſſer oder Milch/ nach dem es der krancke eſſen darff) behe ein ſchnitten brot/ weichs in Roſenwaſſer oder Milch/ treibs durch/ ruͤhr ein Eyerdotter darein/ thu allezeit die voͤgel darvon/ thu die Milch darunder/ ſchuͤts in ein heiſſes ſchmaltz/ auch allezeit faſt wenig in ſolche Muͤßlein/ ruͤhrs biß es kocht/ ſo zuckers/ richts an.
Abermal ein kraͤfftiges.
BEhe brot/ wie zuvor/ ſchneid die ranfft oder rinden darvon/ weichs inn Roſenwaſſer/ treibs mit durch/ ruͤhr ein Eyerdotter darein/ machs mit Roſenwaſſer in rechter dicke/ geuß es in heiß ſchmaltz/ zuckerst gibs.
Du magſt auch Zimmetwaſſer darzu thun/ vnd andere nuͤtzliche waſſer.
Anders.
ZErruͤhr einen oder zween Eyerdotter/ nach dem der kranck jſſet/ darunter thu Roſenwaſſer allein/ oder vorerzehlte waſſer nach nothdurfft/ geuß in ſchmaltz/ ruͤhrs/ ſo bald es anhebt dick zu werden/ laß es nicht mehr kochen/ daß es nicht geruͤnne/ zuckers/ gibs.
Alſo mach es mit Mandelmilch vnd eim dotter/ oder wie das oben/ oder beyde zuſammen/ auch die Mandelmilch allein/ du magſt auch diſe ſachen duͤnn machen wie ein ſuͤplein/ vnd Weinbeer darein werffen: Sie ſtaͤrcken den Magen/ behalten den leib offen/ vnd alſo kanſtu zu ſolchen Muͤßlein Malvaſier oder Reinfall nemen/ mit oder ohn brot/ wie ſichs begibt/ den Wein brich auch mit Roſen/ oder ſonſt geſottenem waſſer: darzu magſtu ein wenig Saffran thun/ auch Zimmet/ ſo reucht der Wein nicht auff/ oder auch Zimmetwaſſer/ es ſtaͤrckt deſto mehr.
Diſe ding kraͤfftigen hefftig/ vnnd wann ein krancks nur ein loͤffel zween oder drey voll jſſet/ hat er mehr krafft/ als wann er ein halben Ochſen geſſen hette.
Dañ vil eſſen iſt den krancken nit nuͤtz/ auch nit mancherley zumal.
Ein anders/ faſt kraͤfftig.
NJmb von einer gebehten vnnd geweichten ſchnitten brot/ ein wenig geſtoſſene Mandeln/ ein gebraͤt oder das fleiſch von eim Hun/ es ſey gleich wild oder zahm/ treibs mit fleiſchbruͤh/ oder von Roſen vnd ſonſt geſottenem waſſer durch/ wie es ſich ſchickt/ ruͤhre von einem Ey darein/ oder laß es alſo wie es ſich gibt/ machs zu einem Muͤßlein/ wie vor oben.
Alſo kanſtu auch von diſen ſtuͤcken/ oder jedes beſonders/ nach dem der krancke vil oder wenig iſſet vnd ſtaͤrckung bedarff/ ſuͤplein machen.
Vnnd ſo der krancke nichts von fleiſch iſſet/ nimb jhm den geſchmack mit Roſen vnnd Zimmetwaſſer.
Auff ein andere weiß.
NJmb vorige ſachen zuſammen/ vnd auch jede beſonder/ machs etwas duͤnner/ alß zu dem Muͤßlein/ aber mehr Eyer/ Zucker vnnd Roſenwaſſer/ ſo du wilt/ du haſt allzeit die wal/ nach dem du zuvoꝛ gekocht haſt/ daß der krancke nicht vber druͤſſig werde/ ſtell ein blatt auff den hafen mit heiſſem waſſer/ wie du hiervon auch haſt/ mach es gleich einem ſchuͤſſel oder blattenmuß/ wilt du es warm geben/ ſpreng Zimmetwaſſer druͤber vnd Roſinlein/ wiltu es laſſen kalt werden/ ſchneids/ legs in ein ander blatten/ machs mit Zimmet/ Malvaſier vnd andern guten Wein/ Weinbeer vnnd Zucker eine bruͤh daran/ den Wein brich/ aber mit guten kraͤfftigen waſſern/ wie du es hie vor haſt/ dieſelben aber ſollen nicht gebrant ſeyn/ ſondern in glaͤſern diſtilliert.
Oder begeuß mit Zimmetwaſſer wol/ ſo iſts lieblich/ gehet gern hinab/ du kanſts auch im moͤrſel bachẽ/ es ſind maͤchtige ſtaͤrckungen/ du magſt allzeit geſtoſſen Weinbeer mit durchtreiben/ ſie behalten den leib offen/ vnnd ſtercken den Magen wunderbarlich.
Ein gut Eſſen vor krancke vnnd geſunde.
NJmb fuͤß von einem Kalb/ haſtu die nicht/ nimbs von einem Rind/ ſeubers/ daß keine haar darbey ſeyn/ wiltu es fuͤr ein krancken zu mehrer ſterckung/ ſo nimb auch ein halb Hun/ minder oder mehr/ nach dem du es machen wilt/ haw es zu kleinen ſtuͤcklein/ ſetz es mit waſſer zu in einem ſchoͤnen geglaͤſten hafen/ verſchaums ſauber/ laß ſittlich ſieden/ daß die bruͤh nicht truͤb werde/ biß daß es alles zu eim brey oder zu ſtuͤcken geſotten iſt/ vnnd der bruͤh nicht mehr dann du bedarffſt uͤber bleib/ darnach geuß ſie lauter ab/ inmittelſt ſtoſſe Mandeln ſo klein alß es moͤglich iſt/ mach mit diſer bruͤh/ dieweil ſie warm iſt/ ein gute Mandelmilch/ der zeug ſey auch geruͤſt mit farben/ wiltu es roht haben/ ſo nimb Klapperroſen/ wiltu es gruͤn haben/ ſo nimb Binaͤtſch/ oder auch gruͤn Mangoltſafft: blaw Kornblumen: braun Sandel: gelb Saffran: nimb den halben theil/ den behalt weiß/ den vbrigen theil inn ſo vil theil alß du farben haſt/ Zucker jedes theil mit eim wenig Roſenwaſſer/ ſetz ein farb vmb die ander/ vnnd jmmer ein weiſſe darzwiſchen.
Du ſolt aber von ſtuͤrtz oder blech reifflein haben/ da jmmer eins weiter dann das ander/ da ſetz je eins zwiſchen die farben/ vnnd ſo es anhebt zuſtehen/ zeuch jmmer das erſte herauß/ es geſtehet wie eine Sultz.
Eine ſubtile Milch fuͤr krancke vnnd geſunde.
KOche Reiß in einer guten Milch/ vnnd die voͤllig/ wann nun der Reiß anhebt zukochen/ ſo ruͤhr jhn nicht ſo er ein anderthalb ſtund gekocht hat/ wie er ſol/ ſo hat ſich das dick an den boden geſetzt/ das duͤñ aber bleibt empor.
So thu dann hoͤfflich die haut herab/ darnach laß das duͤnn wol von dem dicken durch ein duͤnnes tuͤchlein lauffen/ damit nichts vom Reiß darein komme/ bezuckers/ wiltu ein wenig Roſenwaſſers/ es iſt deſto geſuͤnder: thu es inn eine blatten/ laß es kalt werden/ wilt du dann/ ſo ruͤhr zuvor ein eyerdotter zween oder drey nach dem du magſt/ inn eine meſſine pfanne/ thu die Milch darunder/ heb es vber das fewer/ ruͤhrs/ ſo bald es treibt ſo thu es hinweg/ bereits/ wie zuvor/ wann es nun kalt iſt/ magſtu Roſinlein oder Zuckererbſen darauff ſtrewen/ oder geſchnittene Mandeln darauff ſtecken.
Ein gut kraͤfftig Eſſen fuͤr die krancken.
NJmb ſolche Milch von gekochtem Reiß/ wie anfangs gehoͤrt zertreib zuvor ein wenig Kraffmeel mit geſottenem waſſer/ das wider kalt iſt/ ruͤhre zween oder drey Eyerdotter darein/ allezeit nach dem du es machſt/ auff einmal fuͤr ein krancken iſt eins gnug/ thu die Milch darunter/ vnd ein wenig ſuͤſſen ancken oder butter/ hebs vber das fewer/ wiltu Roſenwaſſer/ ruͤhrs biß es treibt/ auch zuckers/ vnd ſaltz es ein wenig/ richte es an: Alſo magſtu fuͤr das Krafftmeel ein gebehete ſchnitte weiſſes brots nemẽ/ welchen/ durchtreiben/ vnd darunter thun.
Ein anders.
NJmb ſolche Milch vnnd Eyer zuſammen/ den andern theil Milch/ den dritten theil Eyer/ Zucker vnd Roſenwaſſer/ wenig ſaltz/ koch es wie ein ander ſchuͤſſelmuß/ beſtrew es mit Weinbeer/ oder laß das Roſenwaſſer herauſſen/ vnnd wann das Muß anhebt zu kochen/ ſo mache mit Zucker vnnd Roſenwaſſer ein Muͤßlein/ das ſtreich darauff herumb/ leg etwas auff die port der blatten/ das der deckel/ darauff die glut iſt/ nicht zu nah drauff komme/ gib jhm gute hitz/ wiltu es ein wenig braun haben/ ſo beſtreichs nur wol mit Roſenwaſſer/ vnnd ſtrewe den Zucker auch wol darauff/ wiltu es aber weiß haben/ welches auch ſchoͤner/ ſo mach es wie vor gemeld/ ſo kruͤmpt ſichs ſchoͤn auff wie die Marcipan/ wilt du es dañ bachen wie andere ſchuͤſſelmuͤſer/ ſo bedarff es deſſen keins.
Deſſen zeug magſtu auch in ein dorten machen/ vnnd allerhand mit handeln/ wie mit dem ſchuͤſſelmuß.
Du kanſt auch wol ein guten zarten eyerzuͤger mit diſer Reißmilch anruͤhren/ darnach allerhand wie zuvor zu einer dorten oder fladen ruͤſten/ oder aber zu einem kalten Muß/ wie du hievor etliche haſt/ von Zuͤger/ Mandel vñ Milch.
Auff ein andere weiß
NJmb den zeug wie du in zum ſchuͤſſelmuß bereiteſt/ mache ein irꝛdene oder aͤhrine kachel oder topff/ wie mans an einem jeden ort nennet/ beſtreichs mit ſchmaltz laß gar wol heiß werden/ hinden vnnd fornen/ vnd vberall/ ſchuͤtte den zeug darein/ gib jhm vnden nur ein heiſſe aſchen/ oben wolhitze/ kehre es jmmer von einem ort an das ander/ gegen dem fewer/ doch nicht gar zu nah/ daß es nicht einsmals verbrenne/ es ſol vberall braun ſeyn/ vnnd ſo du wilt daß es gantz herauß gehe/ ſo nimb Milch vnnd Eyer gleich/ oder vertreib ein gebehetes brot darunter/ vnnd nimb der Milch ein wenig mehr dann der Eyer/ es ſind die hoͤflichſten kachelmuͤſer/ die auch einer kindbetterin nicht ſchaden/ wiltu es dann in einem moͤrſel kochen/ ſo zertreib auch Krafftmeel drein.
Anders.
AJmb die Milch von Reiß/ treib Mandeln mit durch/ vnd koche darnach alle vor vnnd nachgeſchriebene ſachen/ mit kalt vnnd warm/ vnnd ſo du wilt/ ſo ruͤhr vnder diſe Milch allein/ oder mit den Mandeln/ oder mit den Eyern/ oder ja beyden/ ſuͤſſen ancken darunter/ ſo kanſtu auch etwas durch die ſpritz oder ſonſt/ wie auff andern Mayenmuͤſern/ bereiten/ ſie werden faſt zart vnn gut/ thun auch niemand bald ſchaden.
Ein anders.
JN diſer Milch zertreib wol Kraffmeel/ auch Eyer genug/ zuckers wol/ bachs im moͤrſel wie ander Muͤſer/ diſe Eſſen alle/ beſonders ſo Mandeln darbey ſind/ ſtercken/ geben gute nahrung/ ſind ring zuverdawen/ den Lung vnd Schwindſuͤchtigen/ auͤch dem hefftigen Durchbruch.
Ein Mandelberg.
AJmb ſchoͤnen erleſenen vnnd wolgeſtaͤubten Reiß/ den waſche ſauber/ thu jn in ein ſiedẽd waſſer/ biß er anhebt ein wenig lind zu werdẽ/ mach ein wol dick Mandelmilch/ darin waͤll den Reiß/ wie ein kraut auff eim waſſer/ ruͤre die Milch vñ den Reiß vnter einander biß es kocht/ ſo bald er aber wol vnter einander gekocht/ ſo laß jhn kuͤhlen/ vnd verruͤhr jhn wie andern Reiß/ er ſol krauß ſeyn vnnd dick/ wann er nun kalt iſt/ ſo richt jhn auff ein blatten/ am erſten eines guten tellers breit/ vier finger hoch/ darnach jmmer hoͤher vnd ſpitziger/ ſo hoch du kanſt/ mach jhn glat/ ſchneid Mandeln/ beſteck jhn vberall wol/ zu oͤberſt am ſpitz mach jhm etwas gruͤnes/ beſtrew jhn wol mit Zucker/ vnnd thu Roſenwaſſer daran/ es ſtopfft hefftig.
Etliche zertreiben Krafftmeel mit der Milch durch mit den Mandeln/ damit/ ſo er erkalt/ deſto ſteiffer ſtehe.
Jſt nicht boͤß.
Mehr von allerhand herꝛlicher Eſſen von zuͤger/ zuvor aber ein Mandelzuͤger oder kaͤß.
NJmb klein geſtoſſene Mandeln vnd bruñenwaſſer/ mach ein gute Mandelmilch/ diſe heng vber das fewer/ ruͤhr ſie biß ſie ſchier wil anhebẽ zu ſieden/ ſo thu ein wenig Lab oder Renne darein/ als wolſtu ſonſt ein kaͤß machen/ oder nimb Seydmilchen/ haſtu die auch nicht/ nimb Wein oder Eſſig/ ſo vil genug zum geruͤnnen/ oder laß jhn inn eim ſiedenden waſſer vber nacht ſtehen/ wie du eins haſt/ laß jhn ruͤnnen wie ein kaͤß oder zuͤger/ heb jhn dann vom fewer/ ſtell jhn auff ein ring/ ſpreng mit der hand friſch waſſer darauff herumb/ decke jhn mit eim weiſſen tuch/ wie ſonſt ein Eyerzuͤger oder kaͤß: bald heb jhn auch alſo auff mit eim loͤffel/ der vil loͤcher hat/ in koͤrblein oder andern formen/ wann das Molcken wol davon kompt/ ſpreng Roſenwaſſer vnd Zucker darauff/ wann es wol darein ſchleufft/ ſo kehre es vmb in ein ſaubere blatten/ darin du es fuͤrtragen wilt/ thu jhm wider alſo/ wiltu/ ſo mach mit Man delmilch oder Roſenwaſſer/ oder ſonſt/ eine gute bruͤh daruͤber.
Diſer zuͤger wirt ſchoͤn weiß.
Auff ein andere weiß.
NJmb die vorgeſchriebene Milch/ klopff Eyer darein/ vnd dieſelbe von erſt/ darnach die Milch darunter/ wie du von andern Eyerzuͤgern findeſt/ darnach ſcheid Molcken/ oder wo keins iſt/ Wein ein becher oder halben/ nach dem er ſawer/ oder der Milch vil iſt/ es ſol nicht mehr ſeyn/ dañ bloß daß es ruͤnne/ vnd nicht ſawr ſeyn/ ruͤhrs ob dem fewer/ biß es ruͤnnen wil/ ſo thu den loͤffel drauff/ laß rinnen wie ein kaͤß/ thu jhm aber wie zuvor.
Ein Mayenmuß von einem zuͤger.
EJnen ſolchen zuͤger nimb/ wie vor oben/ wann das molcken wol darvon kompt/ zerruͤhr jhn glat vnd wol/ nimb darnach gute ſuͤſſe butter/ ruͤhrs auch allgemach darunter/ (merck/ wann du etwas macheſt/ darunter du ſuͤſſen ancken/ alß gemeiniglich Mayenmuͤſer mit ruͤhreſt/ ſo thu es nicht auff einmal darein/ ſondern ziemlich/ thu es inn ein blaͤtlein oder ſchuͤſſel/ laß auff heiſſem waſſer wol lind werden/ ruͤhrs jmmer ein wenig ein/ biß es genug hat: der butter muß gemeiniglich mehr ſeyn dann des zuͤgers/ jedoch nach dem du es bereiten wilt/ vnd der zeug lucker oder feſt/ wz man hoch auffſtellet braucht gemeiniglich mehr dañ was da ligt: in allweg aber ſol der ancken nicht zu gar vil fuͤrtreffen/ doch etwas) wanns wol geruͤhret/ daß es gar luſtig iſt/ ſo zuckers wol/ wiltu Roſenwaſſer/ es iſt gut vnd geſund darein/ den Zucker aber allzeit zum letzten/ dann nach demſelben laͤſt ſichs nicht gern mehr ruͤhren/ auff diſes Muß mach dann was dir gefaͤllt/ einen Jgel/ Lamb/ oder Adler/ oder durch die ſpritz/ wie man pflegt die butter anff den tiſch zugeben/ oder zu wuͤrmlein durch ein ſieb/ oder mit haͤufflen/ wie du es kanſt/ dann diſes alles zubeſchreiben/ neme gar zuvil zeit/ vnnd wer doch vmbſonſt/ dann darzu muß ein beſonder kopff ſeyn/ zu viſieren/ ſonſt wirts keines bald vngeſehen dem ſchreiben nach thun.
Das gemeinſt iſt durch die ſpritz.
Alſo mach ein form/ wie du hie von dem berg haſt/ den mach mit einem meſſer oder glatten ſchaͤuffelein jm̃er inn warmen waſſer genetzt/ wol geſchwungen/ glat:
Darnach hab zween oder drey loͤffel/ einen groͤſſer alß den andern/ mit den mach rinnen/ wie ein Danzapffen/ den groͤſten brauch am erſten/ biß an den kleinſten/ alſo magſtu es inn eine ſeigepfann thun/ vnnd mit dem kochloͤffel/ der ziemlich groß ſeyn ſol/ vber ein blatten/ daruͤber hervmb ruͤren/ ſo fellts herab wie vil wuͤrmlein/ ſo halt es auch darnach/ daß es fein hauffecht auff einander komme.
Auff ein ander form.
NJmb einen faſt groben ſtarcken ſchleyer/ der auch duͤnn gewirckt iſt/ inn den thu an einen ort ein guten loͤffel voll des Muß/ faß jn zuſammen/ trucks allgemach fein hindurch/ biß es alles zuſam̃en kompt/ ſo nimbs mit dem meſſer ab/ ſtell es auffrecht/ es wirt wie die garben auff dem felde/ das Muß aber muß wol geanckt oder geſchmaltzen ſeyn/ ſonſt iſt es boͤß damit vmb zugehen/ mache ſo vil du wilt/ ſetz es auff einander/ ſo geſchicklich du kanſt/ ein ſuͤſſe friſche butter mit Roſenwaſſer wol gewaſchen/ gezuckert/ vnnd darnach alſo gemacht/ gibt ſichs wol/ dann auch durch ein ſpritz/ oder mit ſchaͤuffelein auffgeſtellt/ vnd allerhand Thieren darauß gemacht/ dieweil aber ſolches nicht fuͤr die krancken/ ſondern zum vberfluß dienet/ iſt vnnoͤtig ſo vil muͤh/ diſes zubeſchreiben/ anzuwenden.
Ein Mayenmilch fuͤr die krancken.
NJmb vorgeſchriebenen zuͤger einen von Mandeln/ welcher dir geliebet/ mach ein gute dicke Mandelmilch/ ſo dann der zuͤger wol von dem moliken gepreſt/ zerruͤhr jhn zart/ darnach die Mandelmilch allgemach darunter/ machs in der dicke wie ein ziemlichen dicken ſtraubenteig/ zuckers wol/ ſampt Roſenwaſſer.
Alſo magſtu auch ein guten Eyerzuͤger nemen/ nach dem die ſachen beſchaffen oder von Schaf oder Geißmilch wie vor oben/ bereiten.
Auch kanſtu aller diſer drey zuͤger gattung nemen/ vnnd mit einem feiſten dicken Milchrahm zurichten/ die ſuͤſſen weiſſen zuͤger gebens ſchoͤn weiß/ aber die Eyerzuͤger ſeynd geſuͤnder.
Dieweil aber nach allerhand Eſſen von Mandeln folgt/ vnnd vnden etliche zuͤger kommen/ wil ich auch zuvor derſelben bereitung beſchreiben.
Bereitung der zuͤger.
ALle zuͤger von bloſſer Milch/ es ſey von Schafen/ Geiſſen oder Kuͤhen/ werden gemacht wie zuvor vom Mandelzuͤger ſtehet/ vnd iſt die ſcheidmolcken die allerbeſt/ welche man von denen bekommen kan/ ſo da kaͤſen vnnd ancken oder butter machen oder ruͤhren/ wie man auch etwan die zuͤger von denſelben bekomt/ wo aber nicht/ vnnd du es mit Wein oder Eſſig ſcheiden muſt/ ſo thu jm nicht zuvil/ daß es nicht ſawer werde/ der Eſſig gibts auch haͤrter dann der Wein/ darvmb jhm bald zuvil geſchehen iſt.
Wann du dann ein ſolchen zuͤger oder wie hernach/ haſt gemacht/ ſo thu das molcken inn ein ſauber geſchirꝛ/ biß es wol geſitze/ ſo geuß die lauter oben ab/ inn einen krug oder haͤfelein das new iſt/ behalts an einem nicht zu warmen ort/ wol vermacht/ wañ du es dann brauchen wilt/ ſo thu die haut/ ſo es eine hat/ hinweg/ vnd thu darvon in das/ ſo du ſcheiden wilt/ ligt nichts daran/ daß etwan die haut graw vnnd geel iſt/ das drunden aber bleibet ſchoͤn:
du magſt es wol ſaltzẽ/ ſo bleibts deſto beſſer/ es wirt wie ein Eſſig/ fuͤlle allezeit das haͤfelein wider.
Einen guten Eyerzuͤger oder kaͤß mach alſo.
DJe gemeinſten Eyerzuͤger oder kaͤß/ wie mann ſie pflegt zu heiſſen/ ſollen alſo gemacht werden:
Nimb 4. oder 5. zum hoͤchſten 6. Eyer zu einer maß Milch/ dann wann der Eyer zu vil ſeynd/ werden ſie gar feiſt/ wann du aber etwas wilt drauß kochen/ magſtu mehr nemen/ doch vber 1. oder 2. nicht (etliche machens ſo ſtarck von Eyern/ daß ſie keines preſſens bedoͤrffen/ aber ich wils lieber ziemlich haben/ vnnd wol trucken preſſen/ damit ſie nicht lang vnnd zech ſeyn) klopff die Eyer ſo wol als es ſeyn kan/ ſeige ſie durch ein ſeigepfañ in einen keſſel oder pfanne/ was du haſt/ wo man keinen keſſel hat/ ſol es ein meſſine pfann ſeyn/ klopffe die Milch darunter auch einen guten becher vol ſchuͤtmolcken/ thu es vbers fewer/ ruͤhrs biß es anhebt ſich zu reiſſen/ ſo thu den loͤffel darauff/ vnd laß jhn mit ſanfftem gleich im fewer geriñen/ wie ein kaͤß/ wann dann das molcken lauter wirt/ ſetz jhn ab/ ſpreng lauter waſſer darauff herumb/ deck jhn ein weil mit einem weiſſen tuch zu/ darnach heb jhn mit einem ſaubern ſchaumloͤffel herauß inn koͤrblein oder andere formen/ die darzu gemacht ſeynd/ ſo treufft das molcken darvon/ wann du es dann wilt auff den tiſch geben/ ſo kehre das vnderſt vber ſich auff die blatten/ ſo kompt das gemodelt empor/ alßdann ſeynd etwan moͤdel wie Fiſch/ etwan wie Voͤgel vnd ander Thierwerck/ daran man dann die fuͤß/ klawen/ ſchnaͤbel/ federn/ ſchuppen an Fiſchen/ vnd was dann mehr iſt/ verguͤlden mag.
Solcher vberfluß mag auſſen bleiben/ doch den krancken ſeynd die guten Goldblaͤtter gar nuͤtz bey ſolchen ſpeiſen/ dieweil ſie den wind vertreiben/ vnd den Grimmen wehren.
Ein ander gattung Zuͤger.
NJmb Eyer vnnd Milch wie zuvor/ aber ein Maß oder achte/ vnnd thu ſonſt nichs darein/ thu in ein keſſel oder pfannen ſauber waſſer vber das fewer/ ſaltz es ein wenig/ wañ es ſeud/ ſo ſchuͤtt die Eyer vnd Milch darein/ ruͤhr es nicht/ ſo geruͤnt es dann ſetz es ab/ laß ein wenig ſtehen/ nicht lang/ heb es herauß in vorige formen/ oder ſchalenweiß mit loͤffeln.
Du moͤchteſt auch wol fuͤr waſſer ein wol abgenomne Milch nemen/ die aber muͤſte faſt ſuͤß ſeyn vnnd abgerunnen.
Ein anders.
NJmb ein maß gute ſuͤſſe Milch/ ſo erſt von der Kuh kom̃en/ vnd ſechs wol zerklopffte Eyer/ die Eyer ſollen allezeit friſch ſeyn/ thu es in ein ſaubern verglaͤſten newen hafen/ verbind jhn wol mit einem ſaubern tuch/ ſtell jhn in ein verwaret warmes ort/ in ein keſſel mit ſiedendem waſſer/ laß jhn vber nacht ſtehen biß an morgen/ alß dann nimb den hafen ſittiglich herauß/ bind jhn auff/ ſo iſts auch gerunnen/ ſo heb den auch auff wie du wilt/ nun nimb vnder allen welchen du wilt.
Die erſten vnder diſen dreyen gattungen ſind die gemeinſten/ dann die zwey letzten laſſen ſich zaͤrte halben nicht wol preſſen/ doch zu Dorten ſeynd ſie nicht boͤß/ wann waſſer vnd molcken ſonſt wol darvon treufft/ das in eim reinen ſaͤcklein geſchehen kan.
Ein Dorten von einem Zuͤgern.
VOn aller gattung Zuͤger nimb welchen du wilt/ den zertreib zart/ nachmals nimb Eyer vnd Milchrahm/ ein wenig Roſenwaſſer vnd Zucker/ machs in einem dortenhafen/ wirff Weinbeer darein/ wann es ein wenig geſotten/ ſo bache es ſchoͤn/ nicht zu braun/ du haſt ſie vor zweyerley/ ſo magſtu mit diſen auch handlen/ du magſt auch wol vom bodenteig wallen oder welgern/ vnd ein zarten deckel ſchneiden/ vnnd wann die Dorte geſtanden iſt/ ſo mache jhn erſt daruͤber/ vnnd bache es dann oben ab roͤſch/ vnden nach dem es bedarff: Wiltu dañ/ ſo kochs wie zuvoꝛ/ da du mehr haſt in der blatten/ das kalt werde/ zuſchneiden inn eine ſuͤſſe bruͤh/ oder zu bachen wie ein ſchuͤſſelmuß.
Welche weiſe du es macheſt/ ſo iſt es gut/ wann du es aber im moͤrſel baͤcheſt/ ſo thu wol Zimmet darein.
Ein ander gut Eſſen von Zuͤger/ Brotfladen genand.
NJmb abermals vorgenanten zuͤger/ wie auch einen friſchen ſuͤſſen kaͤß von dem molcken wol gepreſt/ bereite jhn/ wie zuvor mit Eyern/ Zucker vnnd Roſenwaſſer/ ſie werden deſto beſſer/ machs aber nit ſo duͤñ wie zun dorten/ es laufft dir ſonſt ab/ in der dick wie ein eingebꝛaͤnt Muß/ iſt recht/ thu auch Weinbeer darein/ klopff Eyer nach dem du bedarffſt/ ſaltz es ein wenig/ alſo ſchneid auch ſchnitten von weiſſem brot/ als wolteſtu Guͤldenſchnitten bachen/ thu des angezeigten zuͤgers darauff/ ſo weit die ſchnit iſt/ herumb/ in der mitte am meiſten/ eines guten fingers dick/ biſtu geſchickt/ ſchneid am andern auch/ kanſtu es nicht/ ſo laß bey einem ort bleiben/ aber diſen weg iſts beſſer vnnd huͤbſcher:
begeuß es mit den Eyern/ vnnd bache es in heiſſem ſchmaltz/ vnd ſo du es nur an einem ort beſchlagen wilt/ oder anderſt nicht kanſt/ ſo mache es ein wenig deſto dicker/ vnnd kehre daſſelbig ort von erſt in das ſchmaltz/ damit das brot nicht zu hart werde ſondern ſchoͤn gelb bleibe/ wie guͤldene ſchnitten/ das ſchmaltz ſol zimlich wol heiß ſeyn wañ du es einlegeſt/ darnach aber gemach bachen/ daß es nicht zu braun werde/ auch nim̃ des ſchmaltzes nicht zu vil/ beſonders wann ſie nur an einem ort beſchlagen ſind/ damit du allemal friſches einlegſt/ vnnd wider heiß machſt/ dann das ſchmaltz wirt halt muͤd.
Gibs kalt vnd warm/ wie du wilt/ in einer Zim̃et bruͤh/ oder trucken:
Jn einer bruͤh gehoͤrens zũ Voreſſen oder Mittel/ trucken zũ letzen/ mit Zucker wol beſtrewet.
Kroßeyer von Mandeln.
NJmb wolgeſtoßne Mandeln/ bereit ſie an mit dem gelben vom Ey/ Zucker vnd Roſenwaſſer/ etwas dicker dañ zuvor zu den fladen/ nimb darnach das weiß/ ſo du vom gelben gethan vnd behalten haſt/ allemal was von einem Ey iſt/ in ein eyſern loͤffel/ nimb darvon ein andern loͤffel voll deß jenigen rechter maß/ legs in das klar in rechter groͤſſe/ legs hoͤflich in das weiß/ vnd mit dem loͤffel inn heiſſes ſchmaltz/ bach es wie man Kroßeyer oder Ochſenaugen baͤcht/ ſie werden jhnen gar gleich mach eine Zimmetbruͤh druͤber.
Auff ein andere weiß
NJmb einen guten wolgepreßten Eyeꝛzuͤger/ ſo vil geſtoſſene Mandel/ bereits wie zuvoꝛ/ oder nimb hart Eyerbrot/ reibs oder ſtoß klein/ nimb zwey theil Mandeln/ den dritten theil brot/ machs an wie zuvor/ laß eine kleine weil ſtehen/ damit das brot die Eyer anneme/ alſo magſtu wol das Eyerbrot gar nemen allein/ wie auch zuvor oben die Mandeln/ haſtu nicht Eyerbrot/ ſo nimb ſonſt ſo ſchoͤn vnd weiſſes brot als du haben magſt/ vnnd ſo kanſtu es von zuͤgern auch zurichten/ je nach der gelegenheit/ bachs/ vnnd von diſem allem magſtu auch flaͤdlein machen/ wie du vor ein form haſt.
Alſo kan man alle diſe gottung im moͤrſel bachen/ aber darein darffſtu das weiß vom Ey wol thun/ du wolleſt dañ von wegen deß krancken herauſſen laſſen/ du ſolt auch den zeug wol duͤnner machen/ vnd ein wenig Milchram oder Mandelmilch darein thun/ ſo werdens nicht feſt:
Wañ du aber ein ſolchen Kaͤß von Mandeln machſt/ ſo truckene jn langſam in einem bachofen/ wann das brot herauß kompt/ daß er fein weiß bleibe.
Merck auch/ wañ du den moͤrſel ſchmireſt/ ſol es ſuͤſſes Mandeloͤl ſeyn.
Wañ der gebachẽ/ ſo beſtecke jn mit geſchnitnen Mandeln/ wiltu/ ſo mach/ nach dem die form oder zeug/ ein gute bruͤh darein/ von Mandeln/ brot oder Zimet/ vnd wie du allerhand hernach wirſt finden fuͤr krancke vnd geſunde.
Ein anderform von allem diſem zeug.
BEreit allẽ diſen vorgeſchriebenen zeug/ welchen du wilt/ in der dicke/ wie zu den Kroßeyern/ darnach thu ein loͤffel oder zween/ nach dem des zeugs/ Milchrahm oder Mandelmilch/ aber nach dem der es eſſen ſol/ darein: was vom Zuͤger oder brot iſt/ ſaltz es wenig/ was vom brot allein/ thu Zimmet vnd Weinbeer darein/ mache das blat inn einer paſtetenpfannen heiß/ geuß es drauff/ zerruͤhrs/ daß es ohn gefehr zween finger dick ſey/ wann es gebachen iſt bachs in der pfann oder ofen nicht zu heiß/ damit es auch vorab vnden auff nicht verbrenne.
Wann es kalt wirt/ ſo ſchneids zu langen ſchmalen riemen/ oder wie es dir wol gefellt/ gib es trucken oder naß/ inn einer bruͤh/ wie es ſich ſchickt/ vnnd die diſe vorgeſchriebene Eſſen faſt alle beſſer kalt dann warm/ auchgemeiniglich kalt geſſen werden/ kan man die krancken offt mit erlaben/ doch iſt jhnen jmmer das jnner beſſer dann das euſſer.
Der ranfft/ wie auch an paſteten vnd dorten/ die helffen nicht.
Gefuͤllte wecklein auß diſem zeug.
BEereite einen zeug wie zu den Kroßeyern/ welcher dir gefellt/ doch etwas duͤnner/ vnnd doch nicht ſo duͤnn als zu dem Moͤrſelkaͤß/ mach ein teig von Eyern vñ ſchoͤnem Meel/ wie zu gewalleten kuͤchlein/ oder anderm gebachens/ ſaltze jhn recht/ thu ein wenig ſchmaltz darein/ aber nicht heiß/ wiltu es gar gut habẽ/ Zucker/ Roſenwaſſer/ Jngwer vnd Pfeffer/ wircke jhn trucken auff/ darnach nimb ſo groß alß ein Ey/ den waͤlge inn einer laͤnglichten form/ ſo lang man die wecklein haben wil/ darnach nimb ein guten loͤffel voll angemachten zeug/ legs auff das halbe theil/ verzeug den boden/ ſpitz jhn darnach/ doch daß inn der mitte am meiſten bleib/ leg das ander halb theil darauff heruͤber/ redle es mit dem kuchenredlein/ oder machs ſonſt ſo ſchoͤn du kanſt/ kehre es darnach/ daß daſſelbig vber ſich komme/ inn der mitten vermach es zu wol/ damit es ſich vom bachen ein wenig kruͤmme/ oder ſtehe wie ein Weberſchifflein.
Vnnd was du diſer oder vorgeſchriebener formen macheſt/ das da mit zuͤger oder brot ohne Mandel iſt/ da thun wol Weinbeer/ Zibeben oder Meer draͤublein/ ein oder beyderley.
Es iſt ein huͤbſch hoͤflich Eſſen/ vnnd macht einen krancken wider luſtig zum brot/ der etwan zuvor lang keins geſſen hat/ vnd die in ſonderheit/ ſo bald hernach kommen.
Vnd ſolche wecken magſtu bereiten von gekochtem Reiß oder guten weiſſen Muͤſern/ ſo mit Eyern gekocht/ wie du jhr von Kraffmeel haſt: dieſelben auch (inmaſſen oben beſchrieben) ferben gruͤn oder gelb/ wie es dir gefellt/ wann ſie den bereitet nach deinem gefallen/ ſo nimb das gelb vom Ey/ beſtreichs mit einem benſel/ bachs inn dem ofen oder pfannen/ wie du es kanſt/ in dem ofen werdens am ſchoͤnſten/ doch daß der nit zu gar heiß ſey/ damit ſie nicht verbrennen.
Ein koͤſtlich brot fuͤr die krancken.
NJmb ſchoͤn brot/ daß wol hart iſt/ ſo laͤſt es ſich klein reiben/ zerruͤhre Eyerdotter mit Roſenwaſſer/ ruͤhre des geriebenen brots darein/ biß daß du vermeineſt/ daß das brot gar an ſich ziehe laß es ſtehen/ biß es wol einſchlieffe/ vnd wol dick iſt wie ein ſtraubenteig: alßdann nimb halb ſo ſchwer Zucker/ oder etwas mehr/ der ſol auff daß reineſt geſtoſſen oder gebeutelt ſeyn/ nimb auch ein wenig Ants vnd Coriander/ deines gefallens/ wirck es alles inn dem teig/ vnd ob er noch zu naß/ wircke mehr deß brots darein/ oder thu es in ein verglaͤſt geſchirꝛ/ daß ein form hat zu einem wecken oder laͤiblein wie die weiſſen brot/ ſtell es in ein bachofen/ laß ſchoͤn bachẽ/ es iſt kraͤfftig fuͤr krancken/ wiltu dann Mandel darein haben/ ſo magſtu auch den dritten od’ den vierdten theil darein thun/ du magſt auch grob geſtoſſene Zimmet vnd Roſenwaſſer darzu gebrauchen.
Auff ein andere weiß.
MAch vnnd bereit es allerdings wie zuvor/ doch etwas dicker/ mach ein ſtuͤrtz inn der blatten/ oder das inn der Paſtetenpfann heiß/ vnnd ſchmirs ein wenig mitſuͤß Mandeloͤl/ faſt wenig das erſtemal/ geuß mit dem loͤffel darauff herumb/ forme es wie ſchnitten von weiſſen brot/ bachs aber nicht mit zu groſſer hitz/ daß ſie nicht braun werden/ ſo ſehens anders nicht dann wie die gebehete weißbrotſchnitten/ diſe beyde gattung ſind weit vber alle Zuckerbrot/ welches nur ein grober ſchleck iſt: derwegen ichs vnbeſchrieben laſſen wil.
Jch hab auch hie geſchriebens wol mit ſchoͤnem Meel gemacht/ aber es braucht des Zuckers zweymal noch ſo vil/ vnnd iſt nicht ſo nuͤtz alß diſes:
ſo du es aber mit ſchoͤnem Meel wile machen/ ſo wuͤrtze es wol mit Jngwer/ Pfeffer/ Zimmet/ auch Roſenwaſſer.
Vnd ob es wol gelb/ diſes aber weiß/ ſo iſt doch das weiß wie geſagt/ nur ein pracht/ diſes aber zu ſchlecken auch den krancken nutz/ dann es ſtaͤrckt den Magen trefflich.
Es bleibt/ auch ſo es recht außgetrucket wirt/ ein vierthel Jar gut.
So du aber je ein weiſſes haben wilt/ ſo nimb Mandeln ein vierling/ laß es vber nacht/ wañ es zeit hat/ im Roſenwaſſer nach dem ſchelen ligen/ ſtoß es klein/ zerereib es mit Roſenwaſſer/ wie ein duͤnnes teiglein/ auch Eyerklar von eim oder zwey Eyern wol zerklopfft/ ruͤre halb rein gebehet bꝛot vnd ſchoͤn Meel darein/ auch ſo ſchwer Zucker/ alß des andern zeugs machs mit dem Meel vnnd brot ſo dicke/ daß es auff dem blatt nicht rinnet/ ſondern bleibt wie du es formeſt/ auch ſol es allweg/ wann es gebachen/ vber ein meſſerrucken dick nicht ſeyn/ vnnd fein roͤſenlecht:
Wiltu es dann im tigel bachen/ ſo mache den teig ziemlich dick es bekompt ſonſten groſſe loͤcher/ vnnd laß es wol vnd langſam außtrucknen/ ſchneid es weil es warm iſt:
Aber ich habs diſen weg ſehr hoͤren loben.
Jn diſem ſol ein Coriander vnnd Jngwer ſeyn.
Diß fuͤrgeſchriebene brot magſtu deſto mehr Zuckern/ vnnd wann du ſchnitten darauß macheſt/ ſo bach es hart auß: vnnd wann ſie erkalten/ ſo ſtoß ſie wider/ vnd mach es wider mit Eyern an/ bachs wider wie voꝛ/ aber nicht lo hart/ es wirt ſo gelb/ alß wann es geſaffrat were/ vnnd ſo gar muͤrb vnnd gut/ mach es etwas dicker auff dem boden dann ſonſt.
Ein andere form weißbrot.
BEreit ein zeug wie zuvoꝛ/ brot allein/ oder Mandel darunter/ wie du es am anfang haſt/ in der maß alß zu den ſchnitten/ nimb weiß brot/ die ortbrote oder rinden ſind am beſten/ ſchneid ein ſchnitten oben herab/ darnach hoͤle die broſamen herauß/ das nichts bleibe dann die rinde/ klopffe Eyer wol/ ſaltz es gar wenig/ leg das brot darein/ kehre es jmmer vmb/ damit es lind werde/ vnd nicht zu weiche/ oder in halb Roſenwaſſer vnnd dem gelben allein/ bald ein wenig durch gezogen/ fuͤlle den zeug darein/ nicht gar zu voll/ mache die ſchnitten/ ſo du zuvor herab geſchnitten/ daruͤber/ heffts mit Zimmetſpicklein zu/ oder ſonſt hoͤltzlein/ leg es inn ofen/ es iſt beſſer dann die pfanne/ du kanſt oder magſt es wol mit Eyern beſtreichen oder begieſſen/ vnnd im ſchmaltz bachen/ aber diß iſt beſſer/ allein daß mans recht treffe/ daß es nicht auffſpringe:
Es iſt den krancken gut vnnd geſund/ es ſol auch kalt ſeyn.
Aber ein zeug/ wie du hievoꝛ von wecklein haſt/ diſen auch alſo eingefuͤllt/ magſtu bachen/ wie ſichs dir am beſten ſchickt/ vnnd vber dieſelben ein gute bruͤhe machen: vnd dieſelbe magſtu auch laſſen kalt werden/ wann du wilt/ vnnd darnach zerſchneiden/ vnd Guͤldeneſchnitten bachen.
Es iſt am beſten vnden am boden eingefuͤllt/ wie du hernach findeſt.
Ein ander ſchoͤn vnd nuͤtzlichs Eſſen von.
Eyern vnnd Mandeln.
NJmb klein geſtoſſene Mandeln/ ſo vil du wilt/ behalt den andern theil beſonders/ den dritten theil auch/ mach den andern theil an mit dem weiſſen vom Ey/ zuckers wol vnd Roſenwaſſer genug/ darnach mach den dritten theil mit dem gelben an/ es muß wol dick ſeyn/ alle beyde/ nimb dann Eyer/ ſo vil du der ſchalen bedarffſt/ thu ſie in der mitten auff/ vnnd gehe ſchoͤn mit vmb/ daß ſie dir nicht brechen/ thu alles darauff/ darnach behalt jede zu der andern/ vnnd truckne oder waſche ſie ſauber auß/ dann ſonſt kleben ſie.
Nimb von den weiſſen Mandeln/ mach eine form der Eyerſchalen/ gleich einem hartgeſottenem Ey/ das man halbiert/ vnnd das gelbe herauß thut/ ſo dick dann das weiß iſt/ alſo forme auch das inn der ſchale/ fuͤlle darnach das inwendig mit dem gelben/ thu je zwo vnnd zwo vber einander/ binds mit einem groben faden zuſammen/ leg es gar weit vom ſewer/ damit es der waͤrme bloß empfinde/ ſonſt ſpringen ſie auff/ vnnd dringt das gelbe herauß: kehr es jmmer vmb/ ſo du aber je beſorgeſt/ ſo mach ein teig feſt wie zu einer Paſteten/ den ſchlag darumb/ thu jhm gleich alſo/ vnd wañ ſie ſo lang drinnen gebraten/ biß der teig gar ſchwartz/ ſo loͤſe den darvon/ loͤſe die ſchalen auch ein wenig/ laſſen ſie ſich ſchaͤlen/ ſo thu es/ ſeynd ſie aber nicht genug trucken/ truckne ſie noch mehr:
Wann du ſie dann geſchaͤlet haſt/ ſo netz ſie im Roſenwaſſer/ vnd walle ſie wol im Zucker/ daß es dick vom geſtoßnen Zucker iſt/ legs inn ein bachofen/ bald wider herauß/ wann der Zucker daran erhart/ ſo ſind ſie weiß wie Eyer/ oder nimb ein Gummitragant, weichs/ mach einen teig mit auß Zucker vnd Krafftmeel/ vnnd dem weiſſen vom Ey/ den ſchlag duͤnn darumb/ truckne es wider im bachofen/ er ſol nicht zu heiß ſeyn/ wann das brot herauß kompt/ iſts recht/ ſo ſind ſie noch ſchoͤner/ aber diſe ſind beſſer/ wiewol man muß das euſſerſt nicht eſſen/ doch wer wil/ vnd wem es gehoͤrt.
Auff ein ander form.
NJmb vor angemachten zeug/ vnnd mach auß dem weiſſen/ das leicht iſt/ ein form einer halben Eyerſchalen/ inn rechter dick/ fuͤlles darnach aber mit dem gelben/ thu es vbereinander/ legs inn den bachofen/ truckne ſie auff allgemach/ wann ſie dañ hart ſind/ mach es aber wie vor/ oder legs inn ein geſchirꝛ mit Zucker vberall wol bedeckt/ laß alſo im ofen truͤcknen/ ſie ſind ſchoͤn vnd kuͤnſtlich/ wer es trifft:
man moͤchte auch wol formen von herd machen/ die weren wie halbe Eyer/ vnnd den zeug darein bereiten/ zwey vber einander binden/ in ofen ſtellen/ odeꝛ zum fewer/ wie mans macht/ ſol man ſorg haben/ es kan verbrennen/ daß das weiſſe ſchwartz wirt.
Ein ander ſehr kraͤfftig Eſſen eines krancken.
NJmb klein geſtoſſene Mandeln/ oder ſo du zuvor eine gute Mandelmilch haſt/ nimb darvon/ welche eine broſem brots inn geſottenem waſſer/ daß wider kalt worden/ oder inn der Milch/ ſo du zuvor haſt/ wie es iſt/ zerruͤhr ein Eyerdotter oder zween in ein ſchuͤſſelein voll/ darnach thu es in ein pfaͤnlein/ darein ein wenig ſchmaltz heiß gemacht iſt/ ruͤhrs biß es kocht/ darnach zuckere es/ wiltu ein Roſenwaſſer/ es ſtaͤrckts allezeit deſto mehr/ ſaltz es gar wenig/ gibs alſo.
Mach es dann anders:
Wann du das brot durch getrieben/ ſampt den Mandeln/ oder mit einer vorgeruͤſten Mandelmilch/ ſo zertreib auch ein klein wenig Krafftmeel mit eim waſſer darein/ nachmals die Eyer/ doch nur halb ſo vil als wañ kein Krafftmeel darbey were/ mach es wie zuvoꝛ/ du magſt diſe ſtuͤck inn das pfaͤnlein bereiten/ darin du ſie kochen wilt/ von erſten dz Krafftmeel/ darnach das Ey/ darnach das ander darin auch durchtreiben/ vnd einer Haſelnuß groß ſuͤſſe butter/ es iſt wol nuͤtzlich mit den dingen vmbzugehen.
Wilſtu dann ſo magſtu ſolchen zeug in eim kaͤchelein ruͤſten/ wie du vor auch eins voꝛgeſchreiben haſt/ oder inn einer blatten/ warm vnd kalt zu eſſen.
Vnd aber im ſchuͤſſelein zu kochen/ laß das Krafftmeel herauß/ es wuͤrde ſonſt gar zu feſt/ du wolſts dañ ſchneiden inn eine bruͤh/ ſo nimb deſto mehr brots/ beſondern wann du was ſtopffen wilt/ dann etliche krancken koͤnnen nichts eſſen/ es ſeyen dann gar linde Muͤßlein/ bruͤhweiß/ oder ſonſt naß.
Darumb ichs alles wol beſchreib/ damit mann ein jedes ding wiſſe nach dem krancken zurichten/ jetzt gar trucken/ jetzt gar naß/ wer es ſonſt verſtehen wil.
Alſo iſt es auch inn dortenhafen zu bachen.
Es laͤſt ſich auch/ wie gemeiniglich alles/ was inn der ſchuͤſſel kocht/ bachen/ wie du hernach finden wirſt von ſchuͤſſelmuͤſer.
Ein anders.
TRreib Mandeln durch mit waſſer das geſotten/ oder mit Roſenwaſſer/ oder andern nothwendigen waſſern/ wie du wilt/ nach dem du das Muͤßlein dick oder duͤn wilt haben/ zertreib alſo Eyerdotter ein oder zwey/ wie vor gemeld/ geuß inn ein heiß ſchmaͤltzlein/ ruͤhrs biß es kocht/ zucker es/ ſaltz es ein wenig/ richts an.
Anders.
SToß Mandeln/ vnnd das braͤt oder fleiſch von Huͤnern/ geſotten oder gebraten/ wildes oder zames/ junges oder altes/ treibs mit einer fleiſchbruͤh oder geſottenem waſſer durch nach gelegẽheit/ treib auch ein gebehet brot mit durch/ reib ein wenig Krafftmeel darein/ das gelb vom Ey/ ruͤſt es zu einem Muͤßlein/ wie zuvor/ oder inn ein blatten/ nach gelegenheit/ wiltu dann/ ſo nimb nur Mandeln/ braͤt vnnd Eyer/ oder auch/ das brot/ oder diſe alle zuſammen/ oder aber etliche mit einander/ oder ein jedes inſonderheit nach deiner gelegenheit/ nach dem dann ſtaͤrckens oder ſtopffens von noͤten iſt.
Merck auff was du in blaͤtlein kochen wilt/ muſtu etwas mehr Eyer haben/ auch dicker vom zeug durchtreiben.
Ein blatten oder ſchuͤſſelmuß.
MAch ein gute kraͤfftige Mandelmilch/ von Milch oder waſſer/ nach dem du wilt/ zertreibs inn zwey/ drey oder vier Eyerdottern/ darnach du ein kleine oder groſſe ſchuͤſſel voll bereiten wilt/ ſie moͤcht ſo groß ſeyn/ du muͤſſeſt wol zehen haben/ mach es feſt/ es ſey gleich ein ſolche oder ſonſt eine Milch/ ſie rinnen auch gern.
Etliche nemen auch nur das weiß vom Ey/ was ſie von Mandeln kochen/ damit alles ſchoͤn weiß bleibe/ oder ſolches achte ich nicht/ ich ſihe dahin/ daß es wol geſchmack vnnd kraͤfftig ſey:
Dann gleich wie das Hun im Ey nicht nahrung vom weiſſen hat/ dann allein das Haupt/ federn vnnd Jngeweid Farauß wechſt/ die nahꝛung vnnd krafft aber von dem gelben hat/ vnnd bluͤeñd wirt: Alſo doͤrffen auch die krancken inn allen diſen allein deſſen/ daß da kraͤfftig ſtaͤrckt/ guten ſanfften ſchlaff bringt/ ring zuverdawen iſt/ gute nahrung gibt/ vnd gut blut macht.
Nun wann die Eyer klopfft oder zerruͤhrt/ thu auch die Milch darunter/ ein wenig ſaltz/ Zucker/ Roſenwaſſer/ wiltu/ ſalb ein blat oder ſchuͤſſel mit ſchmaltz oder ſuͤſſem Mandeloͤl/ iſt ein koͤſtlich ding in Bruſtſuchten/ Grim̃en vnnd andern kranckheiten/ ſtell es auff heiß waſſer/ oder ſonſt auff einen hafen mit koſt/ die nicht nah bey dem fewer darff ſtehen/ ohn allein auff keinen hafen darin man Ruben oder Kraut/ vnd was von Zwibeln ſchmaͤckt/ kocht/ decks/ gib jhm ſanffte hitz von oben ab/ damit es nicht hart/ oder rinnend/ auch nicht braun werde/ gibs/ wann es recht gekocht iſt/ beſtrewe es wol mit Zucker/ oder mach es mit einem Zuckerteig/ wie du vornen eins haſt/ wie du wilt.
Ein Mandelſuppen.
NJmb klein geſtoſſene Mandeln/ treibs mit guter Huͤner oder fleiſchbruͤh/ oder mit geſottenem waſſer/ nach gelegenheit durch/ mach es wie eine Mandelmilch/ darnach thu es vber das fewer/ haſtu es mit waſſer gemacht/ ſo ſchuͤts in heiſſes ſchmaltz/ oder thu ein wenig ſuͤſſe butter darein/ ſchmeckt allezeit beſſer dann heiſſes ſchmaltz/ es ſol aber fuͤr die krancken allezeit vor gewaſchen ſeyn/ damit auch das molcken wol darvon komme/ dann ſonſt bleibt es bald darin/ ſol ſie laxiret ſeyn/ waſche rein Weinbeer/ ſchwencks vom waſſer wirffs darein/ vnnd ruͤhre es biß es ſend/ ſo zuckers/ wann du wilt/ vnnd ein wenig ſaltz/ wann es mit waſſer gemacht iſt. Hierzwiſchen ſol eine oder mehr/ nach nothdurfft/ ſchnitten weiß brots ein wenig gebehet ſeyn/ daruͤber ruͤhrs an/ die Weinbeer ſtrewe auffs brot.
Auff ein andere weiß.
NJm̃ gebehet weißbrot/ oder ſonſt broſamẽ/ wie ſichs begibt/ ſo vil Mandeln/ treibs abermal durch/ mach es wie vor oben/ alſo magſtu es deſto duͤnner machen/ du nemeſt brot vñ Mandeln/ oder die beyde jedes allein/ vnd ein Eyerdotter damit zertrieben/ ruͤſts wie oben/ in allweg ſind ſie kraͤfftig.
Vnd wann der krancke die Weinbeer nicht moͤchte eſſen/ ſo ſeud ſie in dem damit du es wilt durchtreiben/ ſtoß darvon/ vnnd treib eines mit dem andern durch/ es gibt jhm wol nicht ein ſolche farbe/ aber daran ligt nichts; Jſſet er dann auch kein brot/ ſo iſt es doch zuvor darbey.
Merck/ alſo geſchriebene ſachen dienen auch Kindbetterin/ ſo etwann zu faſt fluͤſſen:
Wie auch andere mehr.
Ein ander kraͤfftig koͤſtliches Eſſen/ beſonders im Durchlauff.
NJmb Mandeln genug/ faſt klein geſtoſſen/ die vertreib mit dem gelben vom Ey/ zu eim halben pfund 5. oder 6. Eyer/ nimb drey oder vier loth Roſenwaſſer/ vier oder fuͤnff loth Zucker/ ſeud einen Syrup dick/ ruͤhrs darein/ darnach wigs/ ſo ſchwer es iſt/ nimb aber klein geſtoſſenen vnnd gebeutelten Zucker/ den ruͤhr vnnd wirck jhn darein/ ſampt eim wenig Kraffmeel/ vngefehr den vierdten theil ſo vil alß des Zuckers/ oder ſo du wilt/ wañ der Syrup geſotten/ ſo thu die Mandeln mit den Eyern zuſammen/ vñ truckne es ein wenig ab/ wie ein teig zu ſpritzen/ oder andern kuchen/ ſo wirt er darnach deſto truͤckener/ dann wircke den Zucker/ mit oder ohne Krafftmeel/ nach nothdurfft darein:
Darnach truck Leckkuchenmoͤdel darein/ mache kleine vnnd groſſe formen/ wie du wilt/ truckne es in einer pfann oder bachofen mit ſanffter hitz auß/ es ſol nicht braun werden/ ſondern die farb behalten/ die es von Eyern hat/ es iſt trefflich gut/ vnd iſt weit beſſer dann die Marcipan.
Allerhand Marcipan zu machen.
NJmb Mandeln/ ſo vil du wilt/ ſtoſſe ſie klein/ nimb eben ſo ſchwer Zucker/ alß drey loth Mandeln/ vnd drey loth Zucker/ theil ſolches in zwey theil/ den halben behalt/ den andern ſeud mit Roſenwaſſer zu eim Syrup/ vnd nimb des Roſenwaſſers/ weniger dann des Zuckers/ damit du es nit lang ſieden muͤſſeſt/ es verleuret ſonſt ſeine krafft vnd geſchmack/ ruͤhre die Mandeln mit an (etliche thun das Roſenwaſſer allein darein/ darnach den Zucker/ halten davor ſie werden weiſſer/ daß kan ich nicht vrtheilen/ wann man ſie im ſtoſſen nicht laͤſt oͤlig oder ſchwartz werden/ das weiß ich aber/ daß ſie nicht ſo kernhafft werden/ vnd nit ſo gern außtrucknen/ ſind jm̃er papet oder talcket/ bleiben auch nit ſo lang/ ſie ſeyen dann vber zuckert vnd außgetrucknet) Nun/ wie du wilt/ ſo thu bemelten Zucker darein/ knit jhn wol/ was du dann machen wilt/ ſoltu ein huͤltzene form haben/ zu nutz vnnd fertigung rund oder hervndenweiß/ zu rings vmb ein raͤnfftlein/ ſo dick als der Marcipan ſein ſoll: inn das lege vnd forme die Oflatten/ vnnd wo zwey theil auff einander gehen/ da beſtreich dz vnder mit eim federlein in Eyerklar getunckt/ ſo hebt es das ander/ darnach ſtreich teig von Mandeln darauff/ ſatt vnnd vberall/ gleich der form nach: Wiltu dañ gern ein model darauff haben/ daß ſich nur zur runden ſchickt/ ſihe am beſten/ beſtrew das wol mit Zucker/ den model ſalbe mit ſuͤſſem Mandeloͤl/ truck jn ſanfft darauff/ oder iſt der model zum Marcipan gemacht/ vnnd goſſen oder geſchnitten/ ſo ſtreich die Mandeln gleich drauff/ zuvor aber ſalbe den/ darnach kleib die Oflatten druͤber/ vnd laß die Mandeln zun orten des models/ kehr jn vmb/ darnach mach jhm ein ſchoͤnes Kraͤntzlein auff die oꝛt herumb geflochten oder geſchnitten/ oder auffgeſetzte zinlein/ wie du es kanſt/ walle auß dem teig der Mandeln ein langes rundes riemlein/ wie ein ſeil/ eines kleinen Fingers dick/ ſo weit der Marcipan iſt/ kleib es mit Eyerklar darauff herumb/ ſchneids mit einem kleinen ſchaͤrlen/ wie ein Krantz zu den vier orten/ mach einen vnderſcheid mit drey banden/ bach es nicht in groſſer hitz/ damit es gemach wol außtruckne/ vnd doch weiß bleib/ allerbeſts iſt im ofen/ wann das groſſe brot herauß kompt/ in paſtetenpfannen iſt es bald vberſehen: wiltu dann/ ſo truck kein model darauff/ mach jm ſonſt einen Krantz oder Zaun/ was du wilt/ wiewol ſolche beſſer ſind/ man bachs in der paſtetenpfannen/ vnd darumb/ wann ſie ſeynd ein wenig ertrucknet/ ſo hab zuvoꝛ Muͤßlein/ wie fornen verzeichnet/ mit Zucker vnd Roſenwaſſer geruͤſt/ das ſtreich darauff herumb/ du magſt es wol gleich thun/ gib jhm dann ein gute hitz oben herab/ biß ſich der Zucker vberſich gibt/ vnnd weiß iſt/ ſo gib jhm dann was er an kolen bedarff/ vnden vnd oben was recht iſt.
Were es dañ ſach/ daß du ein model darauff getruckt hetteſt/ vnd der ſelbig nicht ſo breit reicht alß der Marcipan/ vmb den ranfft glat/ oder auffen vmb ein model/ vnnd innen glat/ ſo mach jhm zu euſſerſt einen Krantz/ vnnd innen vmb den model oder das glat wider ein:
das glatte innen oder auſſen mache wie zuvoꝛ gehoͤrt/ allein wo es gemodelt/ da lege ein papier auff/ daß jhm die hitz nicht zu groß werds: Alſo ſchneid mann ein zung von dem Ochſen/ vnnd kleibs mit einem Eyerklar darumb.
Nun iſt diß die beſte form vnd weiß was du gern verguͤldet haſt/ das ſtehet zu eim jeden.
Andere formen aber/ alß da mit eim teig/ darauß man allerhand formen macht/ vnd auff den tiſch ſtellet/ leuchter/ teller vnnd allem zeug/ was auff den tiſch gehoͤret/ auch bildwerck auff die Zuckerſchalen/ ſo man auff die Mandeln ſtreicht/ vnnd mit moͤdeln truckt/ Wapen vnd anders/ dieweil es den krancken nicht nutzt/ nur ein vnnuͤtzer verlohrner koſt/ ſpar ich mich diſes zu beſchreiben/ dieweil auch meines fuͤr habens nicht iſt/ ſchoͤne Eſſen/ vnd was nur zur pracht dienet/ ſondern vmb der krancken willen iſt mein vrſprũg/ vnder welchen der mehrer theil/ auch gelegenheit vñ anlaß zu pancketieren/ wann es jemands mißbrauchen wil/ iſt es mir leyd.
Auß diſem zeug aber des Marcipans kan man auch mehr ruͤſtung machen/ alß wie Kirſchen formen/ vnd Biren/ vnnd mit Zimmet ſtil darein/ auch wecklein/ vnd ſchifflein wie es die Weber fuͤhren:
Jn die Birn ſteck vnden ein Naͤgelein/ truckne es wie das ander/ verguͤlds/ wann du wilt/ ſolches iſt den krancken nuͤtzlich vnd luſtig.
Es haben auch etliche im brauch Zimmet vnnd ander grob Gewuͤrtz auff die Oflatten zuſprengen/ das ſtelle ich zu eines jeden gefallen.
Ein koͤſtlich Marcipan von Quitten vnd Mandeln in heſſtigem Durchlauff von ſchwachein Magen.
NJmb ſchoͤne Quitten/ die verdempff mit Quittenſafft in einem wol vermachten hafen/ oder ſo du jhm recht thuſt/ geben ſie ſelbſten bruͤh: wann ſie nun wol lind ſeynd/ ſo zeuch jnen die haut ab/ nimb das beſte marck oder Fleiſch darvon/ daß kein ſtein darzu komme.
Dann nimb klein geſtoſſene Mandeln/ einen reinen gebeutelten Zucker/ jrgend ſo vil/ alß der Mandeln vñ Quitten ſeyn.
Vnd dann nimb den halben theil/ ſeud jhn mit Roſen oder Zimmetwaſſer zu einem Syrup/ thu das marck von Quitten darein/ laß mit einander in einer meſſinen pfañen trucknen oder roͤſten.
Alß dann ruͤhr es inn einem geſchtrꝛ wol/ vnnd die Mandel darunter/ darnach nimb ſie auff ein ſaubern tiſch/ wircke den vbrigen Zucker darein/ wann er dann iſt wie ein teig zu Lebkuchen/ ſo formir jhn deines gefallens/ trucke model darein/ truckne es inn dem bachofen oder im roͤhrofen/ vnnd alſo magſtu von lautern Quitten marck/ auch Regel vnd anderer art Biren bereiten/ vnnd von ſolchem zeug Krapffen machen/ allein wirck jhn nicht zu hart auß/ laß jhn fein lind/ du kanſt auch Oflatten mit fuͤllen.
Andere ruͤſtung/ Krapffen.
BEreite den zeug wie zu den Marcipanen/ allein brich Zimmet vñ Muſcatenbluͤet grob mit dem meſſer darein: nimb darnach Oflaten/ ſtreich des zeugs darauff/ eines meſſerrucken dick/ nimb ein andere darein/ laß alſo/ oder ſchneid es zu Rauten/ mach ein teiglein von Wein vnd Eyern/ kehre nur die brot auſſen herumb/ vnd darnach ſtoß die raͤnfftlein alſo auch in das hetſſe ſchmaltz/ oder ſo du wilt/ ſo beſtreich die Oflat/ darauff du die Mandeln beſtrichen/ mit Eyerklar auſſen vmb die Mandeln ein wenig dicker/ leg die ander darauff/ vnnd truck es mit eim Lebkuchen model/ bach es in der paſtetenpfann.
Auff ein andere weiß.
NJmb Eyerdotter vnd Roſenwaſſer eines ſo vil alß des andern/ zuckere es/ klein geſtoſſenen Zimmet/ Jngwer/ Saffran/ weiß meel/ klein ſaltz/ wirck einen truckenen toig auß/ waͤlle darvon was du wilt/ ziemlich duͤnn/ beſtreich ein theil auch mit diſem Mandelzeug/ ſchlag ein anders vber/ truck es mit moͤdeln oder redlein/ oder klaub es/ wie es dir gefaͤllt/ magſt formen wie die wuͤrſt machen:
Nun bach es in der paſtetenpfañ/ kanſt wol ein wenig Ancken inn den teig wircken/ auß eim ſolchen teig magſtu auch fuͤr ſich ſelbſt waͤllen was du wilt/ auch wie Jngwerzeen ſchneiden/ vnnd im ſchmaltz bachen/ aber inn der paſtetenpfann iſts beſſer/ iſt auch den krancken nuͤtzer/ dann das ſchmaltz nimbt gar vilkrafft/ vnnd iſt minder zu verdawen.
Ein ander form.
BEreit ein ſolchen teig wie vorſtehet/ inn den wirck auch auffs halb zween oder drey Eyerdotter/ ſo vil Roſenwaſſer/ ein vierling Mandeln/ oder ein halben/ nach dem du es gern gut haſt/ vnd mit vmbgehen kanſt/ waͤlle den/ wie du wilt/ rund oder lang/ bach es in der pfann oder ofen/ am geſchickſten ſind die runde wie ein teller: oder waͤll es/ ſchneids mit dem raͤdlein nach der laͤng vnnd breite eines Gofferen oder Eyſen kuͤchleins/ mach es heiß/ alß wolleſt du Gofferen bachen/ leg es darauff/ truck es ein wenig zuſammen/ wie ſonſt/ bach es fein gemach/ es ſind alles gar kraͤfftige ſachen/ wañ einen krancken gebachens geluͤſſet zu eſſen: ſonſt iſt kein gebachens ſelten fuͤr die krancken/ wiewol man pflegt zu ſagen/ es truckne/ es iſt wol war/ es trucknet/ dann gewoͤhnlich ſo ſchmaͤckt einem ein trunck darauff.
Auß einem ſolchen teig mag man auch gar vil ſchoͤnes dinges formen vnd modeln/ alß Hirtzhoͤrner/ allerley ſchoͤne ſtrick/ Heut/ Huͤte/ Muſcheln/ Jaͤgerhorn/ vnd ein gantz Gejaͤgd/ Seidenwuͤrm/ Neſpeln/ Keſten/ Kunſtſeckel/ Taͤſchen/ vnd alles anders/ wer geſchickt iſt.
Es denck ihm ein jedes ſelber nach oder laß formen machen/ da kompt man am erſten darvon/ bach es darnach wie es dir gefellt.
Hirtzhoͤrner von Mandeln.
NJmb die Mandeln/ wann ſie genugſam geſtoſſen ſind/ mach es mit Zucker/ Roſenwaſſer/ vnnd dem weiſſen vom Ey an/ zerſtoß Kraffmeel darein/ wirck es faſt inwendig darein/ nur daß du deſto beſſer mit vmbgehen koͤndteſt/ Eyerklar iſt auch gut: Merck ferner/ daß du es mit dem Roſenwaſſer vnd Eyerklar nicht zu duͤnn macheſt/ damit du deſto minder Meel bedoͤrffeſt/ du magſt auch wol gruͤne Tragant in Roſenwaſſer welchen/ es hebt wol/ ich aber hab es nie gebraucht/ hab es deſto truckener außgewirckt.
Von diſer ſach waͤllge runde ruͤmlein/ wie ſeylen/ ſo lang du ſie haben wilt/ vnd du ſie traweſt zu behalten/ ſchoͤn muß mit vmbgangen ſeyn/ ſchneids mit eim ſcharpffen meſſer/ mit Zincken wie ein Hirtzhorn/ einfach wie du es kanſt: Alſo andere ſachen mehr/ wie vorher auch erzehlt/ leg es auff ein ſtuͤrtz/ thu es in ein ofen/ wañ das brot herauß kompt.
Ein andere form Hirtzhoͤrner.
MAch ein teig von weiſſen vom Ey/ Roſenwaſſer vnd ſchoͤnem Meel/ in den thu auch Zuckers genug/ klopff das Eyerklar nicht/ ruͤſte zu wie ein teig zu Dorten/ den waͤlge/ ſchneids abermals wie vor/ vnd je laͤnger je zaͤrter vnnd ſchoͤner/ mach in einer Tortenpfañen ſchmaltz heiß/ nicht zu vil/ lege allemal ſo vil darein alß du kanſt/ damit ſie nicht platz haben weit zu ſchweiffen/ ſonder gerad bleiben/ ſie bachen ſich auß/ daß man ſie nicht vm̃wenden darff: leg es auff ein lang bret/ biß ſie all zuſammen kom̃en/ ſo ſtell ſie ſchoͤn auff/ leg einen Krantz darumb.
Vnd auß ſolchem zeug allen/ ſo vor vnd jetzt gemeldet/ kan man vil luſtigs dings machen/ mann mag auch wol Jngwer darein thun darnach mann jhn brauchen wil/ wie auch hernach mehr kommet.
Auff ein andere weiß.
TReibe gute Mandel mit Roſenwaſſer wol dicke durch/ darzu ſo nimb ſo vil Eyer darein/ vnd knit ſie ſchnell mit Zucker vnnd ſchoͤn Meel/ ſie brauchen auff alle gattung vil Zucker/ aber diſe brechen nicht ſo gern: wircke jhn wol auff/ vnd ruͤſte Hoͤrner vnd was du gerne haſt.
Keſten aber mach alſo:
Nim̃ ein blat eines Webers dardurch er wirckt/ nimb von einem teig wie du den gemacht haſt/ ſo groß alß ein Keſten iſt/ eine iſt groͤſſer dann die ander/ ziemlich iſt recht/ mach es rund/ zeuch es vber das blat/ vnnd gib jhme ein truck mit zween Fingern alß dann bekommen ſie Riplein an einem ort/ am andern auch jhre form/ daß wer ſie ſihet ohn verſucht/ meinet es weren geſchaͤlte Keſten.
Alſo waͤlle eines kleinen Fingers lang/ eines kleinen dicken rund/ auch ein teig/ daruͤber forms hinden vnd fornen/ wie ein dicken Regenwurm/ mach jhm ein aͤuglein/ bach es im ofen/ daß ſie weiß bleiben.
Du magſt wol Keſten vnnd Seydenwuͤrm bereiten von eim teig/ wie zum Marcipan/ wie du deſſelbigen zweyerley haſt.
Ein ander form Goffern oder Eyſenkuͤchlein.
NJmb Mandeln auffs kleineſt geſtoſſen/ ſo vil du wilt/ thu wolgeklopffte Eyer darein/ das gelb iſt am beſten/ mach es nicht zu duͤnn.
Jn ein vierling Mandeln ſind vier od fuͤnff Dotter genug/ Roſenwaſſer daß wolgeſchmack/ ſo ſchwer der zeug/ ſo ſchwer der Zucker/ wirck den teig mit ſchoͤnem Meel auß/ daß er ſich waͤllen laͤſt/ wall jhn/ wie vor/ in der form/ des Gofferneyſen/ das Eyſen/ |ſo es heiß iſt/ ſalbs mit einer federn/ nimb ſuͤſſes Mandeloͤl/ leg das mit gewalt darauff/ truck das Eyſen zu/ laß gemach bachen/ vber gar wenig fewer/ oder ſtell es nur gegen dem fewer/ wann du dañ vermeineſt/ daß es an einem ort genug habe/ kehr das ander ort des Eyſens auch gegen dem fewer/ darnach nimbs ab/ leg eine andere auff/ laß nicht zu braun werden/ du kanſt es ein halb Jar behalten.
Ein ander gattung.
NJmb Mandeln ſo vil du wilt/ darzu ſchoͤn Meel daß du vermeineſt ein teig wie zu ſtrauben darauß zu machẽ/ den mache duͤnner mit Eyern vnd Roſenwaſſer wie ein ſtraubenteig/ ein wenig duͤnner/ ein wenig dicker/ nach dem das Eyſen tieff gegraben iſt/ wann das Eyſen heiß/ ſo ſchmir es wie zuvor zum erſten mal/ darnach nicht mehr ohn groſſe nothdurfft/ es iſt nit gut wann mann die Eyſen offt ſalbet/ mann ſihets allezeit der erſten an.
Nun wann der teig wol gezuckert vnd recht zugerichtet iſt das Eyſen heiß/ leg einen loͤffel voll fein recht auff das eine theil/ truck es zuſammen ſo hart du kanſt/ was fuͤr außgehet/ das mach herab/ behalt es zu dem letzten/ heb es vber ein hell fewer/ bach es wie du hievor haft/ diſe Eyſen aber ſind gleich wie die/ ſo man Oflatten baͤcht/ allein dz ſie nicht rund ſeynd/ einer guten hand breit/ vnnd ſpannen lang/ vnd gemeinlich ein wenig tieffeꝛ gegraben/ mit ſchoͤnen moͤdeln/ wie es eins gern hat/ vnnd wie man pflegt mit jenen vmbzugehen/ ſo auch mit diſen.
Ein anders.
MAch oder ſtreich die Mandeln durch mit Roſenwaſſer/ ziemlich dick/ oder ſo du wilt/ mit einer Milch/ oder halb Milch/ allein Roſenwaſſer iſt beſſer/ ſonderlich den krancken/ vnd iſt gut auffzubehalten: ruͤhr Meel darunter/ darnach Eyer/ daß es werde wie zuvor/ bach es auch gleich alſo.
Anders.
NJmb weiß Meel/ nach dem du vil machen wilt/ ruͤhrs mit guter feiſter Milch zart an/ klopff jhn aber nicht/ thu wol Zucker/ Zimmet/ Pfeffer vnd Jngwer darein/ Muſcatnuß oder Bluͤet ziemlich geſtoſſen/ auch Roſenwaſſer/ darnach Eyer/ in einen teig zu einer halben maß Milch iſt drey Eyer genug/ darnach ruͤhrs wol durch einander/ duͤnner dann volgend mit der vbrigen Milch/ in rechter dicke/ faltz es recht/ wie die vorgeſchriebenen:
Vnd wann das Eyſen heiß iſt/ ſo leg eines Eyes groß ſchmaltz zwiſchen die zwey blaͤtter/ laß inn den teig einen/ ruͤhr es ſchnell mit hin/ damit der teig nicht eine haut bekomme/ vnnd alſo bach es/ aber nicht zu gech/ ſie ſollen ſchoͤn ſtehen/ weiß vnnd roͤſelech durch einander.
Wann denn das Eyſen zu heiß werden wil/ ſchlag eine auff/ vnnd leg das Eyſen neben ſie/ laß dieſelbige alſo bachen/ ſo thut es darnach aber recht: vnnd wann du eine vom Eyſen thuſt/ ſo leg es auff ein ſauber glat blaͤtlein/ ein teller darauff/ biß ſie erkalt/ damit ſie nicht braun werde:
Darnach ſchneid das ſchwartze/ ſo rings herumb gehet/ ab/ mit einem kleinen ſchaͤrlein:
Wann du es dann fuͤrtraͤgſt/ leg es ſchoͤn auff einander/ vnnd was du vber nacht behaͤlteſt/ leg ein teller darauff/ ſonſt kruͤmmen ſie ſich zuſammen/ vnd diſe ſind auch trefflich gut krancken vnd geſunden/ du magſt auch wol in ſolche ein wolverſchaumbten Honig nemen/ aber ſie werden gar bald braun/ vnnd gleich weich/ bleibt nicht ſo lang zubehalten alß die mit dem Zucker/ ſind auch nicht fuͤr jederman.
Jn gemein/ mach ein teig mit Milch vnd Eyern/ vnd Pfeffer darein oder auch keinen wann du wilt/ diſe aber ſind verdawlicher/ vnnd ſind auch gut: thu auch ſchmaltz darein/ wie in der vorgehenden/ man iſſet ſie gar gern zum beſchluß oder abendtrunck/ ſie laſſen ſich auch gar geſchwind bachen.
Wann du außbaͤchſt/ ſo ſoltu das Eyſen ſalben vnnd erkalten laſſen/ ehe dann du es zuthuſt:
Zuvorab nimb den teig der allezeit neben auß pfeiſt/ den leg auff/ was recht auff eimal/ thu das Eyſen zuſam̃en/ bach es auch/ man hat allezeit geſind dem es ſchmeckt/ wann es ſchon ein wenig ſchwartz vom Eyſen wirt/ vnnd beſſert die Eyſen auß.
Wann dir etwan einer auff dem Eyſen verbrant/ das dann die Eyſen hefftig verderbet/ ſo mach nur mit waſſer einen dickẽ teig/ bach nur zehen oder zwantzig/ ſo fegt es ſich ſchoͤn wider auß.
Ein Mandeldorten.
NJmb ein halb pfund klein geſtoſſene Mandeln zu einer Dort auff einen tiſch/ klopff vier oder fuͤnff Eyer faſt wol/ thu die voͤgel darvon/ nimb ſo vil guten abgenommenen Milchrahm/ der ſol zuvor gewaͤlt ſeyn/ vnd wider kalt werden/ darvnter auch wol Roſenwaſſer vnnd Zucker/ auch ein wenig gerieben Semmelbrot/ es machts lucker/ mach ein hafen wie allezeit/ forme jhn nach deinem guten gefallen/ rund/ oder ein Hertz/ oder wie du es kanſt/ thu/ nach dem er hart/ den zeug darein/ bach es mit ſanffter hitz vnden vnd oben/ wann es dann geſtanden/ vnd ſchier gebachen/ ſo beſtreich es mit Roſenwaſſer/ vnd ſtrew wol Zucker darauff/ oder mache mit Eyerklar/ Zucker vnnd Roſenwaſſer ein Muͤßlein/ das ſtreich darauff herumb/ gib jm gute hitz/ ſo laufft es ſchoͤn auff/ glantzt wie ein Marcipã/ welche man auch alſo beſtreicht/ ſpart den Zucker/ wañ dz weiß vom Ey wol geklopfft daꝛunter iſt/ ſo magſt wol das Roſenwaſſer herauß laſſen/ oder faſt wenig nemen/ ſo du aber wilt vnnd kanſt ein wol zarten deckel ſchneiden/ der gar weitleufftig iſt/ oder ein ſchoͤnen ſtrick/ ſo mach mit dem gelben vom Ey/ Zucker vnnd Roſenwaſſer ein teig/ den waͤlge wol duͤnn: wann die Lart geſtanden/ ſo mache das wolgeſchnittene darauff/ gib jhm hitz/ daß das geſchnitten ſchoͤn braun vnnd gelb ſtehe/ vnnd der Dortenzeug weiß ſcheine: ſie muß aber weit anders geſchnitten ſeyn/ dann zu andern Dorten/ vnnd ſo mag man mehr Dorten/ ſo von milchſpeiß gemacht ſeyn/ decken.
Wiltu es fuͤr einen krancken der kein Milch eſſen darff/ ſo mach ſo vil Mandelmilch mit Roſenwaſſer/ oder ſonſt geſottenem waſſer/ die ſonſt zu der krancken geſundheit dienen/ ſo vil du vnder die Eyer bedarffſt/ wie allezeit.
Auff ein andere weiß.
NJmb ein theil eines guten Zuͤgers/ wie du weiſt auß vorgelehrtem/ den andern theil Mandeln/ ruͤhrs beyde wol durch einander/ bereits vnnd bachs wie vorgeſchrieben.
Alſo magſtu getrieben brot fuͤr den Zuͤger nemen die Mandeln vnd das brot wol vndereinander ruͤhren/ vnnd folgends zurichten wie die erſte:
Gleicher geſtalt magſt auff alle diſe gattung/ welche du wilt/ ein zeug darauß bereiten vnnd im moͤrſel bachen/ oder wie ein ſchuͤſſelmuß kochen/ vnd alſo warm geben in der blatten/ oder ſchneiden/ kalt oder warm/ in einer Zimmet oder Zucker bruͤh geben/ ruͤſts ſchnell daß das brot nicht weich werde.
Ein eingeruͤhrtes von Mandeln.
STreich Mandeln durch mit Roſenwaſſer oder geſottenem waſſer/ inn der dicke wie ein duͤnner ſtraͤubenteig/ ſchuͤts inn heiß ſchmaltz/ oder thu mehr ſchmaltz darein/ thu Saffran darein/ ruͤhrs biß es anhebt zu kochen (reib gleich im anfang ein wenig ſchoͤn brot darein) ſaltz es ein wenig/ zuckers/ beſtrew es nach dem anrichten wol mit Zimmet/ wirt ein anſehen haben wie geruͤhrte Eyer/ iſt ein kraͤfftig eſſen fuͤr die krancken.
Ein ander weiß.
NJmb wolgeklopffte Eyer/ das gelb allein/ oder beyde zuſammen/ deines gefallens/ ſo vil von einer guten Mandelmilch/ oder durch getriebne Mandeln in einer Milch dick/ vnnd mach ſie wie oben/ ſie gerathen lieber.
Auff ein ander form.
KLopff die Eyer faſt wol/ ſeig ſie/ nimb darunder fleiſchbruͤh/ etwan ein vierthel ſo vil der Eyer: haſtu keine bruͤh/ ſo brich die Eyer mit geſottenem waſſer/ mach es wie die vorigen/ aller dings fuͤr die krancken/ fuͤr kindbetterin/ thu Saffran vnd Muſcatbluͤet darein/ vnnd wann du es ins ſchmaltz geuſt/ ſo ruͤhr es fleiſſig/ daß es zart bleib wie ein kindesbrey/ laß nicht klotzecht werden/ wie man es gemeiniglich kocht/ dann was alſo klotzecht iſt/ ſol nicht fuͤr die krancken/ wie auch die Pfankuchen/ ſie werden dann beſondern gebachen.
Ein gebraͤntes Muß.
MAch ein gute Mandelmilch/ du magſt wol waſſer nemen darin Gerſten geſotten iſt/ wie du weiſt/ doch nit zu gar ſchleimig/ wiewol inn kranckheiten/ da man kuͤhlens vnnd linderens bedarff/ iſt es trefflich gut/ mach es wie du wilt/ ſo klopff wol Eyer darein/ das gelb iſt am beſten/ lauffen auch nit gern zuſam̃en wie ſonſten/ brenne ſchoͤn Meel oder gerieben ſemmelbrot im ſchmaltz/ aber nicht braun/ ruͤhr es vber dem fewer/ wie ſonſt ein gemuͤß/ laß nicht lang kochen/ das es nicht rinne/ ſaltz es ein wenig/ zuckers wol/ wiltu ſo nimb Roſenwaſſer dazu/ richt es an/ es iſt faſt kraͤfftig.
Ein anders.
KLopff Eyerdotter/ thu geſotten waſſer/ ſo wider kalt worden iſt/ darein/ was du bedarffſt/ in ein ſchuͤſſelein voll zween oder drey dotter/ brenne ein wenig Meel oder brot im ſchmaltz/ ohn gefehr ein halbe Eyerſchalen/ es ſol nicht ſtarck ſeyn/ vorab vom Meel/ daꝛumb nimbt man der Eyer deſto mehr/ bereit es gleich wie zuvor/ laß neben dem fewer auff einem roſt kochen/ vnnd ein glut darunter.
Auff ein andere weiß.
BEhe ein ſchnitten ſchoͤn brot auff dem roſt/ wie allezeit gemeldet/ genug/ vnd nicht verbraͤnt/ weich es in Roſenwaſſer/ oder andern gediſtillierten waſſer/ ſo da kuͤhlen/ oder das Hertz ſtaͤrcken/ oder ſonſt in einer fleiſchbruͤh/ wie ſichs zutraͤgt/ oder du zuvor etwan eins gegeben haſt/ treib es durch/ ruͤhr ein dotter eines Eyes darein/ oder zween/ nach dem du es gern dick oder duͤñ wilt/ thu darnach mehr deſſen darein/ darin du es geweicht haſt mach es recht/ ſchuͤtt es aber inn heiß ſchmaltz/ bereit es wie vor mit Zucker vnd Roſenwaſſer.
Die mit der fleiſchbruͤh darffſtu nicht zuckern/ wañ es eines nicht gern ſuͤß jſſet:
Jſſet es aber gern ſuͤß/ vnd ſchmaͤckt doch nicht gern Fleiſch/ ſo vertreib jhm den geſchmack mit Roſenwaſſer/ Zimmet/ Muſcatbluͤet/ oder Nuͤß vnd Saffran/ nach gelegenheit.
Vnnd aller diſer gattung Muͤſer magſtu mit Malvaſier oder Mandeln vnd koͤſtlichem Wein machen/ den Wein fuͤr die Mandelmilch oder waſſer nemen/ vnnd mit Roſenwaſſer wol brechen/ oder mit Zimmetwaſſer/ das mit Bugloſſen oder Endivien/ auch andern hertzſtaͤrckenden waſſern diſtilliert iſt/ auch Zimmet/ Muſcatnuß oder Bluͤet darein/ ſampt genugſamen Zucker.
Diſe alle ſtaͤrcken trefflich.
Suͤplein von ſolchen ſachen.
UErruͤhr ein oder zwen Eyerdotter/ darunder thu geſotten oder Roſenwaſſer/ oder fleiſchbruͤh/ oder Malvaſier/ oder ſo guten Wein alß du jhn haben kanſt/ brich jhn mit geſottenem waſſer/ vnd vor angezeigten ſtuͤcken/ laß kochen.
Ein kraͤfftig kalt ſuͤplein in Schwachheiten.
SChneid ſchoͤn brot/ wie zu einem Suͤplein/ ſechs oder acht ſchnitlein nach nothdurfft/ geuß daruͤber Roſen oder Zim̃etwaſſer/ daß es lind darvon wirt/ darnach thu wol Zucker darauff Penidt oder Candizucker/ oder manus Chriſti, od’ Jris nach nothdurfft/ darnach nimb ein gute Mandelmilch/ gib aber bißweilen dem krancken ein truͤncklein/ iſt es aber daß der krancke ſupffen mag/ ſo vertreib es mit einem Muͤßlein/ ſtreich es dem krancken mit einem federlein ein/ es ſtaͤrcket gewaltig/ mann kan ein krancken der halb todt iſt/ wie man ſagt/ mit ſolchem Muͤßlein erhalten/ vnd widerbringen/ wie du vil hierinnen haſt/ ich hab es ſelbſten erfahren/ vnnd mit Gotteshuͤlff vil außgericht/ du magſt wol candierten Roſen oder Violzucker ſtoſſen fuͤr andern Zucker brauchen.
Ein Ganßmilch.
SO du eine gute feiſte Gans brateſt/ vnnd wilt eine Gansmilch darzu geben/ wie etwan braͤuchlich/ ſo nim̃ einen guten Milchrahm/ waͤlle jhn/ vnd geuß jn vber gebehete weiß brotſchnitten/ laß ſtehen biß ſie lind ſeynd: alßdann geuß mehr daruͤber/ daß es gleiche einer ſuppen inn deren gebehetes brot ligt/ geuß wol von der feiſte die auß der gebratenen Gans getropffen/ darauff/ wiltu es beſſer haben/ ſo thu Zucker vnd Roſenwaſſer darein/ auch Weinbeer: diſe Weinbeer ſtrewe darnach auff das brot.
Anders.
SToſſe Mandeln klein/ weiche weiß brotbroſamen inn Milch/ nimb den andern theil Mandeln/ das dritte theil brots/ treibs mit der Milch durch/ mache es mit Zucker/ Roſenwaſſer/ Weinbeer/ allerdings|wie oben vor angezeiget.
Wiltu es noch beſſer haben/ nimb vorige Mandeln (nach dem der Gaſt/ nach dem die tracht) du magſt es auch wol von Mandeln vnd brot/ oder Mandeln allein deſto duͤnner machen/ vnnd ein/ zween oder drey Eyerdotter darunder zertreiben.
Alſo magſtu es wol mit waſſer machen/ wo man Milch nicht jſſet/ wie du wilt/ magſt auch mit der feiſte treiffen.
Ein Stockmilch/ wie es die Melcker machen.
NJmb vngefehr ein halb maß guten Milchrahm/ den ſetz vber das fewer/ laß erwaͤllen/ inn den klopff das weiß von zehen oder zwoͤlff Eyern/ thu Roſenwaſſer darein/ wann die Milch waͤllet/ ſo ruͤhr es ſchnell ein/ zucker ſie/ vnd geuß in ein blatten/ ſo geſtehet es wie eine Sultz.
Wiltu es dann haben wie ein geſtellte Milch/ ſo nimb es wider in ein geſchtrꝛ/ verſtoß/ vnd thu noch ein wenig Milchrahm darzu/ ſo ſihets wie eine Stockmilch.
Diſe beyde dienen auch im Durchlauff/ ſo eyter vnd blut gehet/ es kuͤhlet vnd heilet die Geſchwer in Daͤrmen.
Aber ich halte mehr von den vorgeſchriebnen ſachen.
Jch halte nicht vil von dem Eyerklar bey den krancken in dem leib/ aber auſſen laß ich jhm ſeine tugend.
Auff ein andere weiß.
SToß die Mandeln klein/ nimb Milchrahm/ treib die Mandeln alſo warm mit durch/ in rechter dicke/ zuckers genug/ wiltu Roſenwaſſer/ thu es auch darzu/ thu es inn ein blatten/ laß kalt werden/ ſo geſtehet es wie ein Sultz: darauff magſtu dann auch ein ſchnee ſetzen/ ob du wilt.
Lebzelten oder Lebkuchen von Mandeln.
NJmb faſt klein geſtoſſene Mandeln/ wolgeleuterten Honig mit Roſenwaſſer abgekocht: wann der wol kalt iſt/ ſo zertreib die Mandeln damit zu einem teig/ nicht zu duͤñ/ zureib einen faſt guten Lebkuchen/ den knit vnnd wirck darein/ biß es wirt daß du jhn wallen kanſt/ zu formen groß vnd klein/ deines gefallens: alßdann trucke Lebkuchenmodel darauff/ thu auch wol klein geſtoſſenen Zimmet darein: vnd wie man pflegt geſchnittenen Jngwer hin vnnd her zwiſchen die moͤdel zu trucken/ alſo verguͤlde vnnd zuckere Mandeln bach es/ oder truckne ſie im bachofen oder pfannen auß/ es iſt gar gut fuͤr die ſchwangere Weiber/ ſtaͤrcket kind vnd mutter: magſt ſie auch wol mit einem leibfarben Roſenhonig machen/ ſo laxieren ſie.
Schnitten von Mandeln/ Feigen vnd Weinbeer.
NJmb Feigen vnnd Weinbeer gleich/ reinige vnnd waſch ſie/ truckne ſie wider mit einem ſaubern tuch/ hack es mit einander faſt klein/ ruͤhr es in Honig/ ſo geleutert: nimb dann ſo vil geſtoſſen Mandeln/ darzu thu den geroͤſten zeug/ ſtoß wol mit gutem gewuͤrtz/ Zimmet/ Jngwer/ Muſcatnuß vndereinander:
Von diſem zeug nimb dann/ forme ſchnitten/ alß wie man ein weiß brot zuſchneidet/ knitt auch ein wenig Lebkuchenmeel darein/ doch daß du wol mit kanſt vmbgehen/ truckne es abermals wie zuvor.
Du kanſt auch andere obgemelte formen darauß machen:
So magſtu auch auß beyden theilen Jgel machen/ wie von den Mandeln/ vnd mit Naͤgelin beſtecken/ es ſihet gantz wol.
Auff ein andere weiß.
NJmb obgenanten zeug/ ſtoß was zu ſtoſſen iſt/ hack auch was ſich hacken laͤſſet/ ſtoß wider mit vorigem gewuͤrtz vnnd genug Zucker zuſammen/ darnach mach es wie oben/ welches dir gefelt: Sie ſtaͤrcken vnd weichen.
Ein ander form.
NJmb Mandeln vnd Lebkuchenmeel/ knits mit Honig vnder einander/ vnd roͤſts darnach alſo mit einander in der pfannen/ mach es nicht zu ſtarck: mach ein faſt guten teig mit Zucker gewuͤrtz vnd Roſenwaſſer/ waͤlge jhn ſo duͤnn du kanſt/ vnnd wie du wilt: ſtreich des zeuges eines meſſerrucken dick drauff/ ſo breit der teig/ biß auff den ranfft/ beſtreich es wol mit Roſenwaſſer/ beſtrew es wol mit Zim̃et vnd Zucker/ daß man das vnderſt nicht ſihet/ truckne es ſchnell auß/ damit es roͤſch werde.
Alſo mach es mit vorgenantem zeug/ alß Mandeln vnd Feigen/ ſampt Weinbeern/ die knit darnach mit Roſenwaſſer vnd Zimmetwaſſer/ biß daß du es alſo beſtreichen kanſt/ bereit es dann wie vor oben.
Gleich alſo magſtu es mit Mandeln allein bereiten/ auch den Feigen vnd Weinbeeren.
Du magſt auch wol vnder die Mandeln das gelbe vom Ey nemen: Etliche nemen das weiſſe/ aber ſie werden zaͤhe.
Wuͤrſt von diſem zeug.
MAch es welchen weg du wilt/ hievor geſchrieben/ mit oder ohn Mandeln/ alß wolleſtu ſchnitten oder Lebzelten bereiten: darnach waͤll es/ vnnd forme ſie wie Wuͤrſt/ kruͤms/ vnnd truckne ſie fein gemach/ ſo ſehen ſie anders nicht/ dann wie gebratene Wuͤrſt.
Vnd alſo magſtu eine ruͤſtung mit den Mandeln auch machen/ vnd darnach mit Holdermuß ferben vnd beſtreichen/ aber im ofen oder pfann außbachen.
Ein andere form von dem Kroßeyerzeug/ auch noch ein andere art derſelbigen.
SEud Eyer hart/ doch nicht blaw/ nimb das gelbe herauß/ ruͤhr es mit Eyerdottern ab wol vnd zart/ in der dicke wie zu dem Kalbwuͤrſtlen: von dem zeug wuͤrtze vnd bereite ſie auffs beſte mit Zucker/ Roſenwaſſer vnd Weinbeer/ auch guten kreutern/ bereit es wie hievorn die Kroßeyer.
Es begibt ſich bißweilen das eins irgend ein tag zween zuvor etwas kocht/ da das weiß vom Ey vber bleibt/ wann es ſauber iſt/ ſo kanſtu es hieher wol brauchen:
Wann du es fuͤr auß ſchoͤn haben wilt/ ſo nimbs friſch ein jedes beſonder.
Du magſt auch wol das weiß ſo vom geſotten Ey abgehet/ auffs kleineſt hacken/ vnd nach dem das gelbe bereit/ darunter ruͤhren/ es ſihet ſchoͤn/ aber fuͤr die krancken nicht:
Es iſt das weiß vom Ey/ wann es ſo hart iſt/ gar hart zuverdawen:
Man ſol auch von allem gebachnen/ vorgeſchriebnen Eyerzeug den krancken cuſſer roͤßlecht hinweg thun laſſen.
Ein andere form von allem diſem zeug.
VOn diſen zeugen ſo hievor beſchriebẽ/ zu den Kroßeyern/ bereit welchen du wilt/ ſchneid darnach von eim weiſſen brot ſchnitten/ alß wolſtu Guͤldenſchnitten bachen/ raum die broſamen darauß/ daß die ranfft ohn gefehr eines kleinen Fingers dick gantz bleiben/ diſe laͤß in Eyern ein wenig lind werden/ darnach fuͤlls mit angemachten zeug auß/ habe zwey glatte fiſchſchaͤuffelein/ nimbs auff das eine/ begeuß mit wolerklopfften Eyern/ kehre es vmb auff das ander/ begeuß wider/ leg es in heiſſes ſchmaltz/ bach es ſchnell ſchoͤn wie Guͤldenſchnitten/ gib ſie trucken oder naß/ wie du wilt/ beſtrewe ſie mit Zimmet.
Ein gut kraͤfftig Eſſen fuͤr die krancken.
NJmb Zwibeln/ Weinbeer/ Meerdraͤubel/ eins oder alles/ bereit es wie ſie ſeyn ſollen/ darnach vberſeud ſie in halb Wein oder waſſer/ oder wirffs in ein wenig heiß ſchmaltz/ da geſchwellen ſie ſchoͤn/ vnnd thu darnach ein Wein daran/ mit eim waſſer gebrochen/ es ſey von Roſen oder Bugloſſen/ oder ſonſt geſottenen waſſern/ nach gelegenheit: darnach ſo geuß kuͤttenſafft daran/ er ſey von Zucker oder Honig/ daß ein feines bruͤhlein ſey/ ſchele Mandeln/ ſchneide ſie in zwey theil/ wirffs darzu: wañ du kuͤttenſafft haſt/ reib es auff eim reibeyſen/ ſo vil du bedarffſt/ tring den ſafft darauß/ vnd nimbs fuͤr Wein vnd waſſer:
aber dann thu Zucker darzu/ laß mit einander ſieden/ gib es kalt oder warm/ oder vnder den mahlzeiten zu einer labung/ du ſolt auch Zimmetwaſſer darzu thun.
Auff ein andere weiß.
NJmb obgenanteſtuͤck/ auch ſchoͤne Feigen/ ſtoß die geſchelte Mandeln/ je eine inn ein Feigen/ vberſeud es mit Wein vnd waſſer/ behe weiß brot/ weich es in der bruͤh/ treib es durch: oder von einem guten Lebkuchen/ nach dem der krancke/ mache ein feines duͤnnes Pfefferlein/ wuͤrtz es mit ſuͤſſer wuͤrtz/ vnnd ſuͤſſem Zim̃et/ Zuͤcker vnd kuͤttenſafft/ mach ein wenig heiß ſchmaltz/ wann du das brot durchtrieben/ ſo ſchuͤt es darein/ oder das Lebkuchenmeel/ laß ein wenig ob dem fewer braͤgeln/ darnach du das gewuͤrtz darein/ vnd mache es duͤnne mit der bruͤh darin der zeug vberſchwellet iſt/ ſchuͤt es wider daran/ laß ein wenig kochen/ gib es.
Fuͤr ſchwangere Weiber ſind diſe beyde gut/ das vordere bevorab/ wie auch nachfolgendts/ es ſtaͤrcket die ſchwachen kinder.
Ein anders.
NJmb Weinbeer/ Meertreubel/ Zwibeln/ ein vierling oder mehr/ wie du wilt/ waſch es/ vnd bereits/ thue es in ein pfann/ daran geuß ein loͤffel voll drey oder vier mit gutem Wein oder Zimmetwaſſer/ halt es vber das fewer/ ruͤhr es jmmer mit eim loͤffel vmb/ ſo geſchwellen ſie ſchoͤn/ darnach thu ſie in ein ſauber geſchirꝛ/ das man decken kan/ thu darnach daran kuͤttenſafft/ Zimmet vnnd Roſenwaſſer/ oder Julep/ oder Honig/ der ſelber vngenoͤtigt auß dem Wiffel oder Waͤben treufft/ klein geſchnittene Mandeln/ alß wann ſie geſchaben weren: ſolches vndereinander/ je allemal ein loͤffel voll/ nuͤtzt wol/ beſonders ſchwangern Weibern/ wie ſichs an andern orten mehr findet.
Ein gute bruͤh vber allerley kalte Fiſch.
NJmb klein geſtoſſene Mandeln/ broſamen von weiſſem brot/ vber die geuß ein wenig friſches bruñenwaſſer/ treib das brot vnd Mandeln mit der fiſchbruͤh durch:
iſt aber die bruͤh ſuͤß/ wie inſonderheit die von Salmen/ ſo nimb des ſtaͤrckſten Weins ein loͤffel voll drey oder vier darunter/ mach es in rechter dicke/ faͤrb es mit Triſanet vnnd Lebkuchenmeel/ wuͤrtz es wol mit ſuͤſſer wuͤrtz/ laß ein wall thun/ vnd wider kalt werden/ darnach geuß in die Fiſch: oder/ ſo du wilt/ ſo mach ein ſolche bruͤh/ vnd ſeud Eyer hart/ nimb das gelb herauß/ ſpick es mit Zimmet vnd Naͤgelein/ leg es inn die bruͤh/ ſo du dann wilt/ ſo ſchneid das weiß zu lang duͤnnen riemelein/ vnd mach es hin vnnd wider zwiſchen den gelben Eyern.
Diß iſt ein herlicher Salat/ da etwann auch ein krancker von eſſen darff.
Dann wañ zu zeiten die krancken ſo gar von allen ſpeiſen kommen/ muß mann jhn offt laſſen das wider die krancken iſt/ nur daß man der natur ein auffenthalt gebe.
Auch iſts im Durchbruch nicht ſchaͤdlich/ die harten Eyer ſtopffen.
Hobelſpaͤn.
BEreit klein geſtoſſene Mandeln mit Zucker vnnd Roſenwaſſer/ ſtreich es auff Oflatten duͤnn/ ſchneid es darnach mit einer ſcheer zu langen ſchmalen riem lein auff eine ſtuͤrtz/ bach es inn der paſtetenpfann oder bachofen/ ſo kruͤmmen ſie ſich/ ſind auch ſchoͤn vnnd gut/ ſie ſollen weiß bleiben.
Auff ein ander weiß.
NJmb Mandeln faſt klein geſtoſſen/ treibs mit Roſenwaſſer durch/ ſo dick du kanſt/ zuckers genug: darnach wirck jhn mit ſchoͤnem Meel auß/ wol trucken/ alßdañ waͤll den mit eim holtz ſo klein du kanſt/ ſchneid jhn mit eim meſſerlein wie zuvor/ bach es der gleichen.
Du magſt auch wol ein Ey darunder ruͤhren/ wann du wilt/ wie du hievor auch ein haſt/ vorige aber bleiben weiſſer.
Vnd alſo magſtu ein teig von dem gelben vom Ey nemen/ mit Zucker vnnd Roſenwaſſer außwircken/ vnnd alſo bachen/ auch faſt duͤnn waͤllen.
Auß diſem teig kanſtu auch Keſten vnd Seydenwuͤrm machen/ vnd wañ du ſie ſchoͤn auff einander legeſt/ ſo mach mit Roſenwaſſer oder Zucker/ oder ſchoͤnem Honig ein bruͤh daruͤber.
Ein gut Eſſen von brot vnd Mandeln.
SToß die Mandeln klein/ treibs mit einem ſuͤſſen Milchrahm durch/ inn der dicke wie ein ſtraubenteig/ nimb hart Eyerbrot/ haſtu es nicht/ ſo nimb das ſchoͤneſte das du haſt-reibs/ beutels durch ein ſeigepfann/ daß es gar klein ſey/ ruͤhrs in das durchgetriebne/ daß du gedenckeſt/ dz es wol darvon geſchwellen moͤge/ vnnd fein dick werde/ laß ein ſtund zwo oder drey ſtehen/ darnach thu Roſenwaſſer darein/ vnd Eyer/ mach es wie du zuvor mehr haſt/ damit es nicht rinne auff dem blat: laß den ſtuͤrtz oder boden heiß werden/ ſalb jhn/ thu diſen zeug darein/ zerruͤhr es zween Finger dick/ bach es nicht zu braun/ ſchneids wie du wilt/ gib es kalt in einer guten bruͤh.
Wiltu es dann im moͤrſel oder ſchuͤſſel bachen/ ſo mach es duͤnn/ wie du vorher haſt.
Vnd wann du wilt/ ſo ſchneids/ zeuch es durch Eyer/ oder nimbs/ vnd bach es wie Guͤldenſchnitten/ oder laß alſo/ nach deim gefallen.
Ein anders.
NJmb Mandeln vnnd brot gleich/ nimb Milchrahm vnd Eyer wolgeklopfft/ aber gleich/ ruͤhre den zeug mit an/ laß ſtehen/ biß in rechter dicke/ zuckers/ auch Roſenwaſſer darein/ ſaltz es ein wenig/ bereits auffs blat wie vor/ oder im moͤrſel.
Alſo macht mans mit Mandeln/ Milch vnd Eyer/ Zucker vnd Roſenwaſſer/ auffs blat oder ſonſt.
Diß alles ſpart die Mandeln/ vnd iſt gut/ doch/ je nach dem mans bedarff.
Sie ſollen alle wol auß getrucknet ſeyn/ vnd nicht verbrant.
Noch ein anders.
NJmb ſolch gerieben brot/ wie zuvor/ klopff Eyer wol/ ſeihe ſie/ wie es allezeit ſeyn ſol/ ruͤhre das brot mit an/ in der dicke wie ein ſtraubenteig:
thu allerhand gute gewuͤrtz darein/ Jngwer/ Pfeffer/ Muſcatbluͤet/ grob geſtoßnen Zimmet/ ein wenig gebrochnen Cortander vnd Aniß/ mach es reſch/ wiltu/ ſo magſtu Weinbeer darein thun/ wañ ſie wol geſchwollen/ ſo ſchneid Mandeln/ wann ſie geſchaͤlt ſind/ wie man die Rettig ſchneid/ oder zu dreyen ſtuͤcken/ thue genug darein/ ein wenig heiß ſchmaltz/ Zucker/ ein wenig ſaltz/ bachs im moͤrſel recht: wanns gebachen/ thu es herauß/ ſchneids zu ſchnitten/ legs auff den roſt/ machs braun ſchnell/ mach ein Leberſultz/ wie du es findeſt/ von Huͤner oder ander Leber daruͤber: Du magſt allerhand gebratens darauff legen auff die ſchnitten/ auch Voͤgel/ Huͤner/ Tauben/ Wildbraͤt kalt vnnd warm/ geſchnitten oder gantz.
Anders.
NJmb wolgeſtoſſene Mandeln/ vnd faſt rein gerieben brot/ ruͤhr es mit einander an/ laß wol ſtehen/ daß das brot die Eyer annimbt/ darnach mach es duͤnn/ daß es durch ein loͤffel gehet/ der fuͤnff oder neun loͤcher hat/ ſo weit wie ein kleines ſtraubentruͤchterlein/ etwas enger: darein thu des teigs/ laß in das heiſſe ſchmaltz fallen/ ſie werden wie Erbſen.
Nimbs mit einem ſchaumloͤffel herauß/ wann ſie gebachen ſind/ laß das ſchmaltz wol darvon/ legs auff ein weiß tuch/ das es das ſchmaltz wol außziehe: mach ein gute Zimmetbruͤh daruͤber/ trag es fuͤr.
Strauben von Mandeln
MAch ein gute dicke Mandelmilch/ klopff Eyer darein/ faſt Eyer vnd Milch gleich/ thu ein wenig ſaltz vnd Zucker darein/ von wegen des ſchmaltzes/ ein wenig Roſenwaſſer/ mach mit ſchoͤnem Meel ein ſtraubenteig/ nicht zu duͤnn/ bachs wie andere ſtrauben/ oder lauter ſtern/ mit ziemlichen roͤhrlein/ nit zu klein/ leg es auff ein ſchoͤnes weiß tuch/ darnach beſtrewe es wol mit Zucker/ ſie werden ſchoͤn vnnd gut.
Alſo magſtu ſuͤſſe Oepffel klein hacken/ vnd in einen ſtraubenteig thun vnd mit groſſen roͤhren bachen/ ſind faſt gut.
Ein gute bruͤh vber geſottens vnd gebratens.
BEhe weiß brot nach dem du bedarffſt/ nicht zu braun/ welchs in gute fleiſch oder huͤnerbruͤh/ haſtu es nicht/ vnnd du es zu gebratens wilt/ ſo nimb es auß der bratpfann/ doch daß ſie nicht verſaltzen/ auch nicht zu feiſt ſey: treib es durch mit ſo vil geſtoßnen Mandeln alß brot/ mach es rechter dicke:
Wiltu es zu geſottenem/ ſo faͤrb es mit Saffran/ zuckers: wiltu/ wirff Weinbeer oder Draͤubel darein:
Wiltu es zum gebratens/ ſo faͤrbs mit roter Triſaney/ oder mit Lebkuchenmeel.
Ein ander gute bruͤh vber geſottene Huͤner/ Koppen oder Fleiſch/ wie es iſt.
NJmb klein geſtoſſene Mandeln/ inn eine blatten auff einen tiſch ein guten vierling/ ſo vil geſtoßnen Merrettich/ oder auff eim reibeyſen klein gerteben/ ein gute hand voll geriebne weiſſe brotbroſamen/ die friſch ſeynd/ nicht hart wie zu andern zeugen: thu es miteinander in eine meſſine pfañen/ dann ſo du jetzt wilt anrichten/ vnd die Huͤner/ oder wz du dañ haſt in die ſchuͤſſel bereitet haſt/ ſo ruͤhr den zeug inn der pfañ mit der beſten bruͤh an/ nicht zu duͤnn/ dann es ſol ſeyn daß man es mit ſchnitten jſſet: halt es vber das fewer/ ruͤhrs biß es anhebt zu kochen/ ſo thu es ſchnell hinweg/ dann wann es zu ſehr kocht/ reucht es wie Knoblauch/ geuß es vber den zeug: Du magſt wol auch nur Merrettig oder brot nemen: aber den erſten weg iſt nicht allein vil ſchoͤner/ ſondern auch beſſet/ beſonder fuͤr die krancken/ die es luſtig zu eſſen machet/ auch nuͤtz fuͤr die ſo den Stein haben.
Du magſt es auch wol mit einer ſiedenden bruͤh anruͤhren/ vnnd in Senffſchuͤſſelein auff dem tiſch hervmb ſtellen.
Deßgleichen zu den Fiſchen mit derſelben bruͤh.
Auff ein andere weiß zu Fiſch vnd Fleiſch.
NJmb Merrettig oder Kroͤn/ mach jhn aber ſauber vnnd wol geſchaben/ ſchneit jhn ſo klein du kanſt/ ſtoß jhn darnach/ damit er faſt klein werde/ ſtoß gleichfals ſo vil geſchaͤlte Mandeln/ weich die broſamen von weiſſem brot inn guten weiſſen Eſſig/ mach es nicht zu naß/ ſtoß darnach alles vnder einander/ darnach thu es in ein geglaͤſte buͤchs/ die du wol vermachen kanſt/ treibs mit gutem Wein ab/ in rechter dicke/ wie es ſeyn ſol/ wie ein weiſſes Muß/ das man mit ſchnitten jſſet: diß gib zu Fiſch vnd Fleiſch.
So du dañ wilt/ ſo behalts wie es auß dem moͤrſel kompt/ wol vermacht/ ſo du es brauchen wilt/ ſo nimb darvon ſo vil du bedarffſt/ vertreibs mit fiſch vnd fleiſchbruͤh/ oder gutem Wein/ wie dirs gefelt.
Solches magſtu von Haſel oder andern Nuͤſſen machen/ aber nicht ſawer/ allein mit fleiſch vnd fiſchbruͤh.
Wann die Nuͤß duͤr/ ſo gruͤen vnnd ſchaͤle ſie.
Ein faſt gut kaltes Muß zu Fleiſch vnnd Fiſchen.
SToß Mandeln/ wiltu/ ſo nimb ein wenig broſamen von weiſſem brot/ da Mandeln allein/ nimb fiſchbruͤh die nit verſaltzen ſey/ alß gemeiniglich Forellen vnd Salmen/ vnnd andere/ die man nicht ſogar ſaͤwert vnd verſaltzt/ treibs mit durch/ dicke wie ein brey/ zuckers/ vnd ſtells kalt neben die Fiſche.
So du es aber zu Fleiſch wilt/ gib es warm.
Vnnd ſo du wilt gib es mit Saffran/ vnd lege Speck darein/ wie in durchgetriebene Erbes/ oder bereite Wuͤrſt/ wie du vil gattung haſt/ von Fiſch/ Fleiſch/ Eyern vnd aller gattung.
Diß iſt dann herꝛlich/ vnd fuͤr ein krancken/ aber nit mit dem Speck.
Du magſt alle die vorgeſchriebne ſachen durchtreiben/ beſonder fuͤr ein brey/ ſo mag niemand wiſſen was es iſt.
Ein gebachens/ Allemaͤnlein genant.
SToß aber Mandeln faſt klein/ treibs mit Roſenwaſſer ziemlich dick durch/ ein gute Eyerſchalen voll/ darunter/ klopff zwey oder drey Eyer wol/ Zucker vnnd ein wenig ſaltz/ oder ſo du wilt/ laß den Zucker biß es gebachen/ mache ein ſchmaltz heiß in eim pfaͤnlein/ das man nicht reibt/ vnd ein flachen boden hat/ nicht vil/ wann es heiß/ ſo ſchuͤt es in ein anders/ die pfann ſol bloß ſchmutzig oder feiſt vnnd geſchmirt ſeyn: nimb bald/ weil die pfann heiß iſt/ ein loͤffel voll erklopfften zeugs/ geuß inn der pfann herumb/ daß es ein platz gibt wie ein Oflaten/ ſo duͤnn es ſeyn kan/ doch gantz/ an allen orten gleich/ heb es vber das fewer/ biß es ſich von der pfannen loͤſen laͤſt: dann ſtrewe vberall Zucker vnd Zimmet darauff herumb/ leg es allgemach wie Huͤppen vbereinander/ iſt die pfann noch ſchmutzig/ fahꝛe fort/ wo nicht/ ſo ſchuͤtt das erlaſſene ſchmaltz wider darein vnd darauß/ wie zuvor/ fahr abermal fort/ die pfann ſol weder zu heiß noch zu kalt ſeyn/ es geſtehet ſonſt ſo bald/ behalts warm oder gibs gleich.
Auff ein ander form.
KLopff die Eyer wol/ ſaltz ſie recht/ thu ein wenig Saffran/ Muſcatnuß oder bluͤet geſchaben oder geſtoſſen darein/ machs wie zuvor/ es iſt beſſer mit demſelbẽ vmbgehẽ:
Vnd wann du es noch beſſer haben wilt/ ſo mach Zucker vnd Zimmet wie vor an/ auch klein geſchaben Mandeln/ Weinbeer vnd Roſinlein geſaͤubert: wañ das blaͤtlein recht/ ſo beſtrew es mit all diſem zeug/ legs zuſammen/ gibs.
Wiltu dann/ ſo mach von beyden gattungen gute groſſe plaͤtz/ ſo iſt es bald geſchehen/ vnd thu weder Zucker noch anders darzu: Wann du dann fertig/ ſo ſchneids wie man kuttelfleck oder wammen ſchneidet/ inn ein ſchuͤſſel/ nimb darnach Zucker vnd Zimmet/ mach mit faſt gutem Wein vnd Roſenwaſſer ein bruͤh/ thu Weinbeer vnd geſchaben Mandeln genugſam darein/ laß vnder einander ſieden/ geuß daruͤber/ ſetz auff ein glutpfann/ kehr es ein mal zwey oder drey vmb/ trag es fuͤr/ beſtrew es wol mit Zimmet vnd Zucker.
Diſes heiſt man Eyerkuͤtlein.
Einen feiſten Zuͤger/ oder form eines Zuͤgers/ oder Eyer.
NJmb geſtoſſene Mandeln/ treibs mit einem ſiedenden Milchrahm ſo dick durch alß du kanſt/ thu es in zuͤger formen/ wie du wilt/ laß kalt werden/ doch nit ſo gar/ ſchlags auff/ beſtrew es mit Zucker vnd Roſenwaſſer/ wiltu/ auch Saffran.
Ein ander gattung.
MAch ein wol dicke Milch mit Mandeln/ zertreib Krafftmeel/ was recht iſt/ daß es ein dicker brey werde/ in etner pfann mit Roſenwaſſer/ geuß die dicke Milch darzu/ hebs vbers fewer/ ruͤhrs biß es anhebt zu kochen/ ſo thu es neben ſich/ ruͤhrs biß es ein wenig vberſchlegt/ zucker es recht/ ſchlags auff wie zuvor gelehrt.
Ein Mayenmuß oder Math von Mandeln.
SToß Mandeln faſt klein/ behalts weiß mit dem Roſenwaſſer/ doch thu jhm nicht zu vil/ ſie laſſen ſich ſonſt nit klein ſtoſſen wann mans vbernacht inn friſch brunnenwaſſer legt/ ſo laſſen ſie ſich morgen ſchaͤlen/ vnd ſind faſt weiß.
Nun wañ ſie klein/ ſo ruͤhr ſie in ein geſchirꝛ/ mit einer dicken Mandelmilch/ die mit Roſenwaſſer gemacht/ vnnd treib ſie wol/ mach das Muß dick:
Darnach nimb ein ſchoͤnen ſuͤſſen ancken/ ſo ſchwer alß des zeugs der Mandeln/ ſtell den auff heiß waſſer/ daß er wol lind iſt/ dann ruͤhr allgemach darvon darein/ biß er gar darein kompt: wann das wol vnd genug geruͤhrt iſt/ zuckers/ ſtell es mit ſchuͤſſeln auff/ oder mach darauß was du wilt.
Anders.
TReib die Mandeln mit Roſenwaſſer durch/ oder einer gewaͤlten Milch/ inn rechter dicke/ oder einer| Mandelmilch: thu jm wie zuvoꝛ/ am beſten iſts/ waͤll die Milch/ vnnd geuß das durchgetriebne darein/ thu es in das geſchirꝛ/ in welchen du es bereiten wilt/ ruͤhrs biß es recht warm wirt/ ſo heb an das ſchmaltz darein zu thun/ geh mit an ein kalt ort/ wann das ſchmaltz wol zergangen iſt/ ruͤhrs genug/ biß wol erkalt vnd recht iſt.
Das ſoltu allezeit mit allen gattungen thun.
Nun/ wann du es recht bereiteſt wie vor/ ſchlags auß wie du kanſt/ du haſt vil gattung ſchuͤſſeln/ ſpritzen/ vnd was du kanſt oder haſt.
Gefuͤllte Oflatten mach alſo/ es iſt ein ſehr ſchoͤn gebachens.
MAche die Mandẽln mit Zucker vnd Roſenwaſſer an/ wie zu eim Marcipan/ nimb darnach ſchoͤn Oflatten/ ſo groß du es haben kanſt/ vñ daß ſie gantz nirgend auffgeſpalten/ je zwey vnd zwey gleich ſeyn/ ſtreich von Mandeln auff die eine fein gleich mit dem emſſer/ ohn gefehr eines kleinen meſſerrucken dick/ nicht zu nahe auff das port oder ende/ ohn gefehr eines Fingers breit/ darnach beſtreich das port genaw ein wenig mit einem benſel mit Eyerklar/ dann leg die ander daruͤber/ vnnd trucks auff den ortten zuſammen/ aber weiter nicht.
Hier zwiſchen ſol ein zartes teiglein mit Eyern bereitet ſeyn/ wie ein teiglein darin man Kaͤlberfuͤß baͤcht/ dardurch zeuchs gar/ laß ablauffen/ daß nicht zu vil teig daran bleibt/ legs in ein pfann mit wol heiſſem ſchmaltz/ das beſtrichen theil mit den Mandeln kehr vnder ſich inn das ſchmaltz.
Du ſolt auch hurtig mit vmbgehen/ das die ort nicht weich werden/ vnnd dir inn haͤnden bleiben.
Sie muͤſſen auch wol weite haben inn der pfann: ſie lauffen ſchoͤn auff/ wann du recht mit vmbgeheſt/ kehrs wie ein ander gebachens/ gib es/ beſtrewe es wol mit Zucker/ ſie ſind ſchoͤn vnnd gut.
Alſo magſtu Feigen vnd Weinbeer ſaͤubern/ klein hacken/ mit guter ſuͤſſer wuͤrtz/ vnnd klein geſtoßnen Zimmet wol abwuͤrtzen.
Vnd gleichfalls bereiten gute Bieren vnd ſuͤſſe Oepffel trucken geſtampfft/ auch wol gewuͤrtzt/ vnnd wol bereit: die Qepffel aber vnd Bieren muͤſſen wol trucken vnd zutrieben ſeyn.
Du magſt auch wol einen guten teig wircken/ wie du vor her haſt/ faſt trucken vnnd Papier duͤn gewaͤllet/ vnnd diſe ſachen auff ein theil ſtreichen/ mit Zucker vnnd ſchoͤnem Meel beſtrewet/ daß es nicht anklebe/ an orten ſchoͤn vermacht: alßdann darffſtu es durch kein teig ziehen/ das ſchmaltz muß inn allweg wol heiß ſeyn/ wie zu allem gebachens das ſchnell aufflauffen ſol.
Eine Dort von einer Mandelmilch.
NJmb ſechs oder acht Eyerdotter/ minder oder mehr/ ſo vil guter dicker Mandelmilch/ die ruͤr vnd klopff wol durch einander/ bezuckers ziemlich nimb darzu Roſenwaſſer/ ſo du wilt/ mach von eim zuckerten teig/ wie du weiſt/ ein boden nach gefallen/ mach jhm ein faſt klein raͤnfftlein/ laß jhn erharten/ wie du zuvor auch haſt/ thu es darein/ leg hin vñ her ein wenig ſuͤß Mayenſchmaltz/ wann es zergehet/ vnnd der zeug bereit/ ſo beſtrewe es gewaltig mit Zucker/ gib jhm wider eine hitz/ es haͤt bald genug.
Alſo nimb die Eyerdotter/ aber nicht ſo vil Roſenwaſſer/ halb ſo vil iſt genug/ bereit es wie oben.
Ein Eyermilch.
NJmb vier oder fuͤnff Eyer inn ein maß gute feiſte Milch/ klopff die nach dem beſten/ vnd ſeig inn ein keſſel oder meſſine pfann/ wie du es haſt/ ruͤhr die Milch darunter/ ſetz es vbers fewer/ ruͤhrs ſchoͤn rings herumb/ biß es an hebt zu ſieden/ hebs ſchoͤn herab/ geuß in ein ſchoͤn geglaͤſten hafen/ ruͤhr es am kalten ort biß es wol kalt wirt/ thu gar wenig ſaltz darein/ diß iſt Sommerszeit luſtig vnnd gut.
Wiltu es gar gut haben/ wol dick vnnd doch glat/ ſo nimb nur das gelb/ vnd je fuͤr eins oder zwey/ Wilt du es fuͤr Gaͤſt ſetzen oder einen krancken/ thu/ in dem es ſeud ob dem fewer/ Roſenwaſſer darein/ wann du es geben wilt/ ſo thu Zucker darein.
Auff ein andere weiß.
MAch gute Mandelmilch mit waſſer oder Milch/ nach nothdurfft/ nimb das gelb vom Ey/ bereit es wie oben fuͤr/ oder ſtoß die Mandeln zum kleineſten vertreibs mit Roſenwaſſer/ wie ein zart Muͤßlein/ bereits in durchſchlag/ wann dañ die Milch waͤllet/ ſo ſtreichs alſo heiß durch/ wanns kalt/ ſo zuckers.
Ein Dottermuß.
NJmb vier gute ſchnitten von weiſſem brot/ behe ſie/ aber nicht braun/ nimb eine halbe maß Malvaſier/ oder ſonſt den beſten Wein ſo du haben kanſt/ geuß jhn vber das brot/ daß es wol weich werde/ laß ein wall mit einander thun/ treibs mit einander durch/ nimb von vier vnd zweyntzig Eyern die Dotter/ zertreibs wol vnnd zart/ ruͤhr das durchgetriebne brot/ ſampt dem vbrigen Wein darein/ mach in eim tigel oder kachel auff einer glut ein ſchmaltz heiß/ nicht vil/ ſchuͤts darein/ friſch Mayenſchmaltz das were am beſten/ eins Eyes groß/ ruͤhr es biß es kocht/ vnnd laß nicht anbrennen/ wann es dick genug iſt/ ſo thu Saffran vnd Zucker darein/ laß ein wenig ſtehen: darnach ſchlags mit eim loͤffel ſchlechts in ein blatten/ wie man die kalten Bonen gibt/ vnnd laß kalt werden/ darnach geuß ſchoͤn geſotten Honig daruͤber/ oder gut kuͤttenſafft mit Zucker oder Honig geſotten/ oder ein dicke Mandelmilch/ oder ein feiſten Milchrahm vnnd Weinbeer/ nach dem du es eim zu eſſen gibſt/ es gehoͤren je zu einer ſchnitten brots ſechs Dotter/ zu einer halben aber das halb/ alſo auch des Weins.
Wann du dann wilt/ ſo ſchlags auff ein teller wie ein Reiß/ ſo weit es ſich gibt/ ohn gefehr zween Finger dick/ vnnd wann es kalt wirt/ ſo ſchneids/ zuckers aber nicht/ nimbs vnnd bachs/ oder zeuchs durch Eyer/ wie du wilt/ du magſts auch wie Kroßeyer bachen.
Wann du dann wilt/ ſo mach ein teiglein von ſuͤſſem Wein/ vnnd form es wie ſchnitz von groſſen Oepffeln vnd zeuchs dardurch/ aber fuͤr die krancken nicht: wie du es baͤchſt/ ſo beſtrew es/ darnach ſo bald du es auß dem ſchmaltz thuſt/ zuckers wol.
Ein Dort von diſem zeug.
WAnn du den zeug inn die kachel thuſt/ ſo laß nicht kochen wie zum außſchlagen/ hab zuvor einen bereitten dorten oder paſttenhafen/ wann dann der zeug anhebt dick zu werden/ ſo ruͤhr Saffran vnd Zucker darein/ wiltu/ Weinbeer/ ein wenig ſaltz/ laß ein wenig vberſchlagen/ thu es in hafen/ gib jhm hitz/ daß der ſafft wol bache/ vnd beſtrew es oben wol mit klein geriebnem brot von harten Eyerbrot/ klein geſtoſſene Zimmet/ gnug Zucker/ daß es ein ranfft gewinne/ vnd braun werde/ alß wann es ein deckel hette:
Die Dorten magſtu wol decken mit einem duͤnn gewaͤlten vnd zart geſchnittenem teig.
Ein andere form diſes Gemuͤſes.
BEreite den zeug wie oben/ doch darffſtu nit allweg ſo vil Eyer: zwoͤlff in eine blatten iſt ziemlich/ aber dann muſtu ein par ſchnitten brot mehr haben/ darzu nimb ein viertel einer maß Wein/ ſo vil guten ſuͤſſen Milchrahm/ mach es wie das oben/ doch nicht ſo gar ſchlegeldick/ vnnd thu Zucker genug darauff vnd drein: der Zucker ſol gar grob geſtoſſen ſeyn.
Auff ein ander form.
KLopff die Eyer/ das gelb allein/ welches allezeit das beſte/ oder wie ſie ſeynd/ mach es mit gutem Wein oder Milch an/ wie das voͤrder/ oder beyde zuſammen/ wie es dir gelegen: brenne ein ſchoͤn weiß Meel im ſchmaltz/ nicht braun/ daß es eben ein wenig die farb verleuret/ nimb wol ſchmaltz/ daß dz Meel nicht trucken ſey/ vnnd nach dem du vil oder wenig Eyer nimmeſt/ nach dem nimb Meel/ ſie ſind nicht gut wann ſie zu ſtarck von Meel ſind/ gleichfalls |auch vom brot.
Ruͤhre den zeug darein nicht zu zaͤch/ thu es vber das fewer/ vnnd ein glut darunder/ thu den loͤffel darauß/ laß ein gute ſtund kochen: wann dann das ſchmaltz empor zeucht/ ſo magſtu es wol ein wenig abheben/ ſo du es anrichten wilt magſtu es ein wenig gelb machen/ zuckers genug/ wiltu/ Zimmet oder Zimmetwaſſer/ vnnd alſo magſtu es von geriebnem Eyerbrot/ oder ſonſt ſchoͤnem weiſſen brot/ wie mans an etlichen orten hat machen.
Merck/ wann du diſe Muͤſer mit geſottenem Wein macheſt/ ſo darffſtu deſto minder zuckers/ oder gar keins/ wann du wilt:
Aber fuͤr die krancken nimb allezeit Malvaſier/ oder ſonſt ein faſt guten alten Wein.
Man macht auch all diſer gattung Muͤſer/ ſo vor vnd nachſtehen mit gutem Bier.
Ein andere form ein eingebrant Muß.
NJmb Eyer/ wie es dir geliebt/ fuͤnff oder ſechs/ minder oder mehr/ nach dem du es gut haben wilt/ thu Milch oder waſſer darein/ wie du es haben kanſt:
Wann du es mit waſſer macheſt/ ſo nimb nur deſto mehr Eyer/ auch nur das gelbe darvon vnd ſchmaltz/ bereits wie das voͤrder.
Du magſt wol Roſenwaſſer darein thun/ auch Zucker/ fuͤr die krancken ſind es gar gute Muͤſer mit waſſer: man ſol es aber ein wenig ſieden/ vnd ein wenig erkalten laſſen/ dann was fuͤr krancke gekocht/ ſol wol geſotten ſeyn/ ſo kochen ſolche Muͤſer ſo lang nicht alß ein waſſer geſotten ſeyn ſol/ welches mann eim krancken gibt/ ja du ſolt auch nur das gelbe vom Ey nemen.
Du magſt auch wol gerieben brot fuͤr Meel brennen/ oder brot behen/ vnd nach dem es weich durchtreiben/ dem krancken iſt es allezeit geſuͤnder dann Meel.
Ein gut kalt Muß/ fuͤr durchgetriebne Erbſen.
SEud Eyer hart/ ſo vil du wilt/ ſchaͤls/ ſchneids von einander/ nur das gelbe/ zerruͤhr es zart vnd glat mit einem feiſten Milchrahm oder Mandelmilch/ oder Roſenwaſſer/ oder beyderley/ oder Malvaſier/ wie du wilt/ es iſt faſt gut mit Malvaſier/ Mandelmilch/ von Roſenwaſſer vnnd Hyporas zum ſtaͤrcken/ vnd zum ſtopffen in Durchlauffen/ auch Weibern/ Kindbetterinnen/ vnd was dergleichen jung vnd alt.
Mache das Muß oder den brey dick: wiltu daß es nicht ſtopff/ ſo bezuckere es deſto mehr/ ſtrewe Zucker erbſen darauff.
Ein ander form.
ZEug die Eyer an wie oben/ welchen weg es dir geliebt/ du muſt ein roh Ey oder zwey darunder ruͤhren: mach es daß du es auff das blatt kanſt gieſſen zu ſchnitten/ oder dem blat nach/ daß du es darnach ſchneiden kanſt/ zuckers wie ein Marcipan/ truckne es ſchoͤn auß/ du magſt Zimmet vnd Nuͤß darein thun: Alſo kanſtu wol Mandeln mit Roſenwaſſer ſo dick durchtreiben alß moͤglich/ vnnd darnach die Eyer damit anruͤhren/ vnnd ferner wie oben/ außtrucknen/ es ſtaͤrckt wol/ vnnd ſtopfft wo es von noͤten iſt.
Ein ander form eines Weinmuſes.
SChneid ein weiß brot zu ſchnitten/ geuß ein ſchoͤn brunnenwaſſer daruͤber/ geuß wider ab/ laß ſtehen/ wanns geſchwollen vnnd lind worden/ ſo zertreibs zart/ klopff ſechs oder acht Eyer darein/ vnd ein ziemlichen becher voll guten Wein/ ſuͤſſ/ vnd ſo gut du jhn haſt/ ſchuͤts in heiß ſchmaltz/ ruͤhts vnd koch es/ wie du je mehr/ beſtrew es dann auch mit Zucker.
Auff ein andere weiß.
SChneid einen Zuͤger/ wie du vor haſt/ mit Milch vnd Eyern/ ſchuͤt es in einen ſaubern ſack/ knuͤpff jhn feſt zu/ wann dann das molcken wol davon kompt/ ſo treib jhn durch ein tuch/ ſo wirt es zart/ thu Roſenwaſſer darein/ vnd nimb gewaͤlten Milchrahm/ oder ſo es von noͤten/ treibs mit durch/ mache das Muß dick/ vnd bezuckers wol/ thu es in ein blatten/ wann es kalt iſt/ gibs/ vnd beſtrewe es wol mit Zuckererbſen.
Ein ander form.
WAnn du den Zuͤger durchtrieben haſt/ ſo nimb ſuͤß Mayenſchmaltz/ welches erſt gemacht/ es iſt zu all ſolchen Muͤſern am beſten: zerlaß es ein wenig/ nicht zu ſehr/ es ſol nur in einer ſchuͤſſel auff heiſſem waſſer lind werdẽ/ daß es ſich zerruͤhren laͤſt: ruͤhrs in das Muß/ diß thu ſo offt biß gnug iſt/ nach dem der Zuͤger ſchwer/ oder etwas mehr.
Der Zuͤger ſo mit fuͤnff Eyern vñ einer maß Milch gemacht/ brauch ein gut pfund ſchmaltz/ der von dem molcken wol außgeſtoſſen iſt: mann ſol weder Zuͤger noch ſchmaltz eins fuͤr das ander ſchmecken.
Wann nun das alles darin/ vnd faſt wol geruͤhrt/ daß es ſich in dem geſchirꝛ wendet vnd ſchaͤlt/ ſo zuckers wol/ vnd ruͤhr es darnach nit lang mehr: darnach mach in ein blatten was du kanſt/ wie vorher offt gelehrt iſt.
Ein ander form.
NJmb vier oder fuͤnff Eyer/ allzeit ſollẽ ſie friſch ſeyn/ klopff ſie wol in dem geſchirꝛ/ darin du es machen wilt/ daß ſie nicht koͤnden beſſer geklopfft ſeyn/ vnd was von Eyern ſolcher ſachen oder Muͤſer gemacht wird/ ſol alſo ſeyn/ es wirt ſonſt ſo zart vnnd gut nicht/ wie es ſeyn ſol/ thu auch ſo vil Milch alß Eyer darunter/ halts vber ein hell fewer/ das nicht groß iſt: ruͤhrs wol/ daß es nicht kloͤtzicht werde:
Vnd wann es iſt wie ein zartes Muͤßlein/ das man fuͤr ein jung kind kocht/ ſo geuß in ein geſchiꝛ/ ruͤhrs/ oder zum vberfluß/ damit nichts grobs darin ſey/ treibs auch durch/ darnach bereits wie das voͤrder.
Es gibt keinen weg beſſere Mayenmuͤſer/ die minder den Magen beſchweren/ ſonſt macht man ſie mit eim wolgekochten Reiß/ denſelben durchgetrieben in rechter dicke/ vnnd darnach alſo bereit: zu einem pfund oder anderhalbes getriebenem Reiß/ ein pfund ſchmaltz/ ſie werden ſchoͤn weiß.
Ein anders.
DV haſt ſie vornen bey den Krafftmuͤſern/ eins von Krafftmeel/ von Milch vnd Eyern eins: ein ſolchs koch vnd bereits wie diſe vorgelehrte/ ſie werden weiß vnnd geſtehen gern.
Etliche nemen nur Milch vnd Krafftmeel/ etliche nur waſſer/ vnd machen ein brey damit:
Diſe ſind beſſer vnd geſuͤnder/ dann ſo ſie weiſſer werden.
Aber ein gut weiß Muß.
SChneid ſchnitten von weiſſem Brot/ behe es gemach auff dem roſt/ daß es wol durch vnd durch erharte aber nit braun werde/ ſondern ſchoͤn gelbecht/ thu Milch daruͤber laß mit einander ſieden/ ſtreichs durch/ thu Eyerdotter oder alß wie du wilt/ darein/ ſo vil dir geliebt/ vñ du es gern gut haſt/ mach ein ander ſieden/ ſo gut du es haben kanſt/ du magſt wol ein Mandelmilch nemen/ wann es ſeud/ ruͤhrs darein/ laß kochen ſo lang alß Eyer/ zuckers deines gefallens/ es iſt fuͤr krancke vnnd geſunde/ ſaltz es ein wenig/ du magſt wol ein wenig ſchmaltz zuvor heiß machen/ darnach die Milch darein/ vnnd ſieden laſſen/ nach dem die Milch feiſt iſt:
Milchrahm darffs nicht.
Ein ſolchen zeug magſtu wol in ein dortenhafen roͤſten/ aber ſo bald es anhebt zu kochen/ neben ſich thun.
Ein anders.
NJmb ſchoͤn Semmelmeel/ nach dem du es machen wilt/ vnd das Meel gut/ brens in heiſſem ſchmaltz recht/ nicht braun: Hierzwiſchen ſo laß ein Milch neben dem fewer auff einer glut ſiedend werden/ treib das Meel mit an/ wann es recht vñ zart/ ſchuͤts dann gar in die Milch/ ruͤhrs biß du ſpuͤrſt daß es kocht/ ſo thu den loͤffel herauß/ mach mit der kol ein Krantz oder Ring vmb den hafen/ aber nicht darunter/ laß ein anderhalb ſtund ſieden/ darnach ſo du es bald wilt anrichten/ ſo klopff Eyer/ das gelb allein/ od’ alles mit einander/ wie du wilt/ zertreib wol Saffran/ ruͤhrs in das Muß/ ſo es wider anhebt zu kochen/ ſo ſaltz es/ richt es an/ beſtrew es wol mit Zucker: merck/ daß du es nicht zu dick am anfang mit dem Meel macheſt/ dann es gehoͤren wol Eyer darein/ in ein Muß von einer maß Milch wol acht Eyer/ vnd diſes heiſt ein Brautmuß.
Ein faſt gut Muß kalt zu eſſen.
MAch ein guten Zuͤger/ alſo: ruͤſt ein gute Mandelmilch deren/ wie du vorher einen haſt/ mit ſiedendem waſſer/ laß das molcken vnd waſſer wol darvon/ oder mache einen welcher gattung du wilt/ diſe kraͤfftigen etwas mehr/ treib jhn mit einer guten Geißmilch durch/ mach es wie eine dicke Neudelmilch/ zuckers/ oder aber mach es inn der dicke wie ein Mat oder Mayenmuß/ treibs durch ein faſt grob duͤnntuch oder ſeigepfann/ ſo ſihets wie kleine Wuͤrmlein/ oder laß wie ſonſt ein kaltes muß/ es iſt fuͤr die Lungſichtige abnemende kinder gut.
Ein Muß von brot.
NJmb ſchoͤn brot/ reibs auff dem reibeyſen klein/ oder behe es recht auff dem roſt/ das vorige aber iſt beſſer fuͤr ein ſchwachen magen:
dann alles was geroͤſt iſt verderbet ein ſchwachen magen noch mehr.
Wiltu dann/ ſo roͤſt es im ſchmaltz/ wie du magſt/ vertreibs mit guter fleiſch oder kapaunenbruͤh/ kochs zu eim zarten Muß/ thu Saffran darein/ vnnd geſtoſſen Muſcatbluͤet/ wiltu/ ſo thu ein Wein darzu/ ſo wirt es fein zengerlecht/ aber der Wein ſol zuvor mit der fleiſchbruͤh geſotten haben/ ſonſt ſchmaͤcket man den Wein jmmer/ vnd were rauch: gefelt dirs dann/ ſo laß bey erſter bruͤh bleiben.
Wiltu es aber gern ein wenig ſuͤß haben/ ſo zuckers/ darein leg geſottens oder gebratens/ wie du wilt/ oder gibs alſo.
Du magſt es auch wol mit Zimmet beſtrewen: wann du es ſuͤß macheſt/ ſo mach es in allweg nach dem es der krancke gern jſſet/ ſo gibt es krafft.
Ein andere form.
REib weiß brot/ roͤſt es in voͤlligem ſchmaltz/ biß es ſchoͤn braun iſt/ treibs mit ſiedendem waſſer an/ daß es geſchwelle/ mach es duͤnn mit geſottenem Wein/ ſo du den nit haſt/ oder fuͤr einen krancken wilt/ nimb andern guten Wein/ mach es in rechter dicke/ reib Lebkuchen/ der zwey oder drey mal gebachen/ vnd wol gewuͤrtzt darein/ thu gungſam darein/ wuͤrtz es wol mit guter wuͤrtz/ thu von gutem ſuͤſſen ſchwartzen Kirſchenſultz darein/ daß es ſchwartz werde/ mach es mit Zucker oder wol verſchaͤumbten Honig/ oder ſuͤſſen Birenſafft ſuͤß/ thu Zimmet darauff oder drein/ oder beyderſeits/ nach dem du es gut wilt haben/ laß kochen daß es wol dick werde/ in einer kachel/ auff kolen/ ruͤhr es abermal/ daß es nicht anbrenne.
Ein anders.
BRenne Brot im ſchmaltz/ oder behe es/ wie es noth iſt/ ſeud wol Feigen vnnd Weinbeer im waſſer vnnd Wein/ mehr Wein dann waſſer/ die Feigen ſampt den Weinbeeren hacke klein/ darnach treib das brot mit der bruͤh durch oder an/ thu die Feigen darunter/ reibs/ wann du wilt/ Zucker kuͤchlein darein/ ſo fuͤr den Magen gemacht ſind/ haſtu ſolche nicht/ ſo nimb Zimmet: ſind ſie nicht ſuͤß genug/ ſo zuckers/ oder nimb kuͤttenſafft/ oder Roſenhonig fuͤr den Zucker.
Ein ſolches iſt in Bruſtſeuchen vnd boͤſen Huſten nuͤtz vnd gut.
Ein Roſinleinmuß.
NJmb ein halben vierling eines pfunds wolgereinigte Weinbeer/ daran geuß ein halb ſeidlein guten Wein vnd waſſer/ faſt gleich/ laß ſie ſiden biß ſie wol geſchwollen vñ lind ſind/ ſo laß die bruͤh wol darvon/ behe ein guten ſchnitten weiß brot/ welchs in der bruͤh/ vnder des ſtoß die Weinbeer wol inn eim moͤrſel/ treib das brot mit dem geſtoßnen durch/ machs rechter dicke/ mach inn ein meſſines pfaͤnnlein oder jrꝛdenes kaͤchelein ein wenig ſchmaltz heiß/ geuß es darein/ ruͤhr es biß es kocht: thu ziemlich Zimmetwaſſer darein/ haſtu es nicht/ ſonſt klein geſtoſſene Zimmet/ Zucker/ was es bedarff/ oder kuͤttenſafft/ wann es kocht ſo lang alß man Eyer ſeudet/ gibs.
Vnd alſo koch ein Zwetzſchgenbrey oder Muß/ wann die geſotten/ thu die ſtein herauß/ bereits wie vor ſtehet/ noch beſſer ſind ſie/ wann man halb Zwetzſchgen vnnd Weinbeer nimb/ ſie ſparen nicht allein den Zucker/ ſie ſtaͤrcken auch den Magen/ vnd weichen darzu wo verſtopffung iſt.
Ein andere weiß eines Brotmuſes/ ein Herbſtmuß genant.
REibe das brot/ roͤſts im ſchmaltz wol braun/ nimb ein ſchoͤnen lautern Moſt von der Trotten/ treib das brot mit an/ mach es daß es in rechter dick werde/ wann es gekocht iſt/ ruͤhrs offt/ wuͤrtz es wol mit Jngwer/ iſts nicht ſuͤß genug/ zucker es/ wañ es gekocht iſt/ ſo klopff Eyer ziemlich wol/ vnd ruͤhrs darein/ mach ein moͤrſel heiß/ mit ſchmaltz geſchmieret/ thu es darein/ bachs wie andere Moͤrſelkaͤß oder kuchen.
Wiltu dann/ ſo ſchlags auff ein teller/ wie man Reiß/ Hirſch/ Grieß vnnd dergleichen ſachen außſchlegt/ wann es kalt worden ſchneid es deines gefallens: mach ein gute bruͤh daruͤber/ oder bachs in Lebzelten oder anderm Meel/ bachs/ gibs trucken oder naß/ wie du wilt.
Ein anders.
NJmb gantze Eyer/ oder das Gelb allein/ wie es dir geltebt/ vier/ minder oder mehr/ nach dem du es gut begereſt/ thu ein ſolchen ſchoͤnen Moſt darunder/ ſo du wilt/ magſt du dem zuvor ein wahl laſſen/ ob er ſchaum gebe: thu ſo vil in die Eyer als zum muß/ wiltu/ ſo magſtu eine ſchuͤſſel mit gutem Milchrahm vnnd Honig darunder nemen/ brenne ſchoͤn meel oder gerieben brot/ wie du wilt/ ziemlich/ nit ſo braun wie das vorder/ im ſchmaltz/ ruͤhrs an/ kochs uͤber dem fewer in der pfann:
ſo du es anrichts/ beſtrewe es wol mit Zuck ererbſẽ.
Gleichfals macht mans von geſottenem wein/ Jn gemein aber/ ſo du keine milch nim̃eſt/ brich dieſen mit waſſer.
Aber ſolche Muͤſer dienen nit fuͤr die krancken/ es ſeyn dann ſtarcke bawren ſo den blutfluß haben zu ſtopffen:
Sonſt fuͤr krancke ſind volgende beſſer/ doch auch je nach dem es die ſach erfordert.
Ein ander Weinmuß.
BRenne ſchoͤn meel oder Brot im Schmaltz/ oder welch gebehet brot in Roſenwaſſer/ treibs durch/ wie du weiſt klopff wol eyer/ das gelb/ darein thu Malvaſier/ oder andere koͤſtliche wein wie du es haben kanſt/ brich den mit Roſen vnnd andern waſſern/ wie es die ſach erfordert/ vnnd der Lebern fuͤgt/ bereits zu einem muß wann es kocht/ ſo thu Zimmetwaſſer darein/ wenig ſaltz/ zuckers wol/ diſe fuͤgen alten/ kalten/ ſchwachen maͤgen/ vnnd da man wenig jſſet.
Du magſt auch wol Saffran darein thun, beſonder fuͤr Weiber.
Ein kraͤfftig eſſen fuͤr krancke.
NJmb weiß brot/ behe das auff dem Roſt zimlich wol/ geuß von wol gekochten Erbſen die lauter bruͤh daruͤber/ treibs durch/ machs rechter dicke/ ſchuͤts in heiß ſchmaltz/ wuͤrtz es wol mit ſuͤſſer Wuͤrtz/ Saffran/ Pfeffer vnd Muſcatenbluͤh/ du magſt ein par Eyer darein thun: oder laß alſo/ wie es dir ſchmaͤckt/ gibs fuͤr durchgetriebene Erbſen.
Ein Moͤrſelkaͤß mit Zuͤger vnd Brot.
NJm ein faſt guten Zuͤger von milch vñ Eyern/ oder ein friſcht kaͤß von Schaf vnd Geißmilch/ der wol gepreſt ſey/ den treib mit Eyern ab/ daß er gar zart wird/ wiltu ein wenig Milchrahm/ es wird deſto luckerer/ ſaltz es wenig/ mach ein wenig ſchmaltz heiß darein:
bereite jhn wie ein Straubenteig/ ſchneid weißbrot zu Schnieten/ behes ein wenig/ darnach mach ein moͤrſel heiß/ wie du weiſt/ geuß deß zeugs darein: darnach uͤberlegs mit dem brot/ wiltu ſo beſtrewe das brot mit Weinbeer:
vnd wenn du es gar gut wilt haben/ magſtu fuͤr den Milchrahm Roſenwaſſer nemen/ vnnd zuckern:
darnach thu angemachtes zeugs mehr auff das brot/ ſo dick als am boden/ deß zeugs ſol mehr ſeyn dañ deß brots/ leg aber Legtẽ brots/ vnd am letzten den zeug/ bachs wie du vor mehr haſt/ mit guter hitz/ wol oben ab/ aber vnden nichts dann heiſſe aſchen/ vnd immer gegen dem fewer vmbgekehrt/ vnnd acht gehabt/ wo es hangen wolt/ vnd fein hoͤflich geloͤſt/ wann es gebachen iſt/ gibs mit einer guten bruͤh/ die ſich darzu ſchickt.
Auff ein ander form.
MAch ein zeug wie oben/ mit Zuͤger vnnd Roſenwaſſer/ oder Milch vnd Eyer/ bereit jhn in dem Moͤrſel/ bach jhn wie zuvor.
Anders.
UErtreib den Zuͤger wol vnd zart/ wie allezeit/ ehe du was darein thuſt/ er ſey denn ſo gar feſt/ ſo feucht jn ein wenig mit Roſenwaſſer oder Milchrahm.
Nim darnach Spinatkraut oder Mangolt/ waſchs ſauber/ ſchwings durch ein ſack wol/ dz kein waſſer treib/ ſtoß im moͤrſel klein/ druck den ſafft wol drauß/ klopff denn Eyer ſo vil du vermeyneſt/ daß du bedarffſt/ ruͤhrs vnter den Zuͤger/ darnach thu deß ſaffts darein/ daß es ſchoͤn gruͤn darvon wird/ ſaltz es recht/ thu heiß ſchmaltz drein/ zuckers wol/ ſampt eim wenig Pfeffer/ bachs wie zuvor.
Ein ander weiß.
BEreits allerdings wie vor oben/ vnd nim darnach ein pfanne mit eim holen bodẽ/ mach ſchmaltz heiß wie zu eim Eyerknoch oder Fleck/ ſchuͤt den zeug ob dem fewer darein/ hebs empor uͤber der flammen/ ruͤtle es nicht/ ſo gewint es bald ein Ranfft/ den loͤſe mit eim meſſer/ vnd laß den zeug/ ſo noch oben lind/ hinunter lauffen/ daß es rings herum̃ hinunder komme: hebs wider uͤber/ laß aber ein Ranfft bekommen/ thu jhm wider wie zuvor/ vñ das ſo offt/ biß nichts mehr oben auff iſt/ es ſol ein faltz drey oder vier haben/ darnach kehr jhn vmb/ wie man ein Eyerfleck oder Pfannkuchen/ vnd bach jn alſo auß/ gib den alſo/ es iſt luſtig/ weñ du es recht trifſt.
Ein Dort von einem friſchen kaͤß.
NJm ſuͤſſen kaͤß/ beiſſe jhn wol/ nim gute butter/ bereits wie mehr gelehrt/ ſtoß trucken den ſafft auß/ ruͤhre den ſafft darein zart vñ wol/ ſaltz es wenig/ wiltu auch Weinbeer/ gnugſam ſuͤſſe butter/ bereit ein Dortenhafen/ thu es darein/ mach ein duͤnn blat daruͤber/ vermachs/ vnd bachs mit guter hitz.
Einen ygel zubereiten.
SToß Mandeln/ ſo klein moͤglich/ auß dem halben mach eine milch/ die aͤnd’n treib ſo dick durch als du kanſt/ darnach ruͤhr wol/ geuß immer von der Mandelmilch/ das beſte daran/ biß es recht iſt/ ſo ruͤhr ſuͤſſe butter darein ſo vil deß zeugs iſt/ weñ es wol geraͤt/ ſo zuckers vnnd ſaltzes ein wenig/ bereit ein Ygel oder Adler/ oder mach durch ein ſpritzen/ wie dirs gefelt.
Ein Moͤrſelkaͤß/ wenn Eyer vebotten ſeyn.
SToß Mandeln ein vierling/ minder oder mehr/ nach dem du es gern groß haſt/ weich ein weiß brot inn Milch oder Mandelmilch/ ruͤhrs wol vntereinander/ auch Zucker vnnd Weinbeer/ bachs im Moͤrſel/ wanns gebachen/ mache ein bruͤh von einer dickẽ Mandelmilch/ Roſenwaſſer/ Zucker/ geuß daruͤber/ wiltu gern/ ſo ſchneids/ vnnd legs in die ſchuͤſſel oder blatten in die runde/ laß kalt werdẽ.
Wiltu es aber warm geben/ ſo mach ein wenig heiß ſchmaltz/ laß es miteinander ſieden/ geuß dann daruͤber.
Ein ander gut vnd luſtig eſſen.
MAch ein guten zarten Eyerkaͤß oder Zuͤger/ laß das Molcken wol darvon/ vertreib jhn wol/ vnd mach jhn zart/ nur wol Weinbeer darein: ſaltz es wenig/ thu jhn dann in ein Sack/ der wol weit/ daß du jhn wol von einander thun kanſt/ preß jhn wol ſo trucken als ſeyn kan/ dann nimb den herauß/ daß du jhn nicht brecheſt/ ſchneid jhn nach deinem gefallen/ nims oder zeuhe es durch Eyer/ bachs wie Reiß oder guͤlden ſchnitten/ mache dann ein bruͤh alſo daruͤber/ ſchneid gute geſchlachte Birnen/ wie Ruben od’ Speck griefen/ die mache in heiſſem Schmaltz braun/ dañ nims mit dem loͤffel trocken herauß in ein kachel/ daß das Schmaltz wol darvon kom/ thu Wein daꝛan/ brich jn mit eim heiſſen Waſſer/ od’ ſafft von Birnen/ od’ Quitten/ ſo mans gruͤn habẽ mag/ Zucker/ Weinbeer/ Zimmet vnd Jngwer/ laß wol an ein ander kochen/ geuß uͤber das gebachene.
Vnd alſo magſtu wol ein gekochten Reiß bereiten/ im hafen abruͤhrẽ/ mit oder ohn Eyer/ deines gefallens/ auch durchtrieben Mandeln/ gnugſam Weinbeer/ vnd auff ein teller thun wie ſonſt/ wenn man jhn bachen wil/ wan der kalt/ ruͤſt jhn zum bachen kugelkrapffen/ Eyer deines gefallens/ du magſt auch wol in allwege Zucker darein thun/ aber es macht nicht allein das Schmaltz muͤd/ daß es nicht gern baͤchet/ ſondern es zeucht auch hefftig an ſich/ das ſchadet ſchwachen maͤgen/ bringt vnluſt zu eſſen/ wie alle feiſte koſt oder ſpeiß.
Aber Moͤrſelkaͤß.
REib ſchoͤn brot auffm reibeiſen/ beuteles durch ein ſeihepfañ/ daß nichts grobes darinn bleibt/ klopff Eyer nach dem du jn wilt groß haben/ du brauchſt bald zehen Eyer auff einẽ tiſch/ die ſeihe durch ein ſeihepfanne/ damit die voͤgel darvon kommen/ vñ das ſol allezeit geſchehen/ wo man die Eyer gar braucht/ ruͤhre das brot nur an/ laß ein ſtund oder drey ſtehen/ haſtu zeit/ darnach thu auch Roſenwaſſer oder Milchrahm darein/ wenns dañ faſt dick iſt worden/ ſo thu mehr Eyer drein/ daß in der dick wird wie die vorgeſchriebnen/ ruͤhr wol Zimet darein/ zuckers recht/ bachs wie andere ſchoͤn vñ gemach.
Du magſt auch ein ſolchen von halb Mandeln vñ Brot bereiten/ oder Zuͤger/ nach dem die ſach geſchaffen/ mach ein gute bruͤh von Zimet/ Zucker vnd gutem Wein daruͤber/ vnd wie es dir gefelt/ ſie ſind gut kalt.
Du magſts auch wol zu ſchnieten ſchnetden/ vnnd mit Zimetwaſſer oder Malvaſier begieſſen/ fuͤr ein krancken/ oder durch geklopffte Eyer ziehen/ wie guͤldenſchnieten ſchnell bachen/ darnach mit Zucker wol beſtrewen/ oder Zimet vnd Roſenwaſſer/ Zucker vnd Malvaſier/ vnd ſonſt koͤſtlichen Wein eine bruͤh daruͤber gemacht/ oder mit Zimet/ Roſenwaſſer vnd Quittenſafft/ jedoch nach dem der krancke ſtaͤrckung bedarff.
Alſo mit Weinberſafft/ ein bruͤhlein gemacht/ damit es nicht ſtopff/ Jſt diß denn ein uͤberfluß derſelben/ ſo laß bey dem andern bleiben.
Ein faſt koͤſtlich eſſen zu eim ſchwachen magen.
BEhe eine ſchnieten weiß Brot/ aber nicht zu braun/ weiche es in gutem Wein/ oder anderm guten Waſſer/ oder brich den Wein nicht/ der Wein kraͤfftiget auch inſonderheit die alten/ treibs durch/ thu es in ein wenig heiß ſchmaltz/ Wenn es rechter dicke iſt/ ſo thu Zimetwaſſer darein/ vnd Quittenſafft mit Zucker geſotten/ daß es fein recht ſuͤß darvon wird/ laß es bloß anheben zuſieden/ vnd wo grimmen vnd leibwehe iſt/ da iſt ſuͤß Mandeloͤl beſſer dann ſchmaltz/ es darff aber nicht heiß gemacht werden/ allein ſonſt darein gethan fuͤr ſchmaltz/ daß nicht ſtopffe.
Vnd alſo findeſtu ein Roſinleinmuß/ auch von Zwetſchgen/ die man auch mit vorgeſchriebnen ſafft vnd waſſer bereiten mag.
Du ſol mercken/ bey allem diſem eſſen/ ſo faſt ſtaͤrcken/ daß ich/ wie offt angezeiget/ allerley Waſſer ſo kuͤhlen/ wo feber vnd groſſe hitz iſt/ gebraucht hab/ Alſo dz ich Mandelmilch mit Roſenwaſſer/ Endivien/ Bugloſſen/ blaw Violen auch geben/ waſſer gemacht habe/ ja ſolchewaſſer auch zu andern eſſen fuͤr ſonſt geſotten waſſer gebraucht.
Etwan Koͤrblinkraut vnd Majoran/ beſonder wo etwan durch Aderbrechen/ od’ andern ſachen/ geronnen blut beſorgt wird/ Wo dañ kranckheiten/ als im Schlag/ Gicht vnd andern ſolchen ſachen/ da hab ich auch die waſſer/ ſo man zum ſtaͤrcken od’ ſonſt fuͤr eine jede ſeuche braucht/ genommen: als/ gut Zimetwaſſer/ Koppen vnd ſchwartze Haͤnnen/ vnd alle hertz vnnd hirnſtaͤrckende waſſer gebraucht/ wie man auch eins von Turteltauben diſtilirt/ vnd andere mehr/ die zum Paralyſi dienſtlich ſeyn.
Weil nun auch ſolche leut jung vnd alt gemeiniglich nicht koͤnnen eſſen/ ſo hab ich alles eſſen/ was jhnen gebuͤret/ bereit/ daß mans trincken kan/ vnd durch roͤhrlein eingoſſen/ oder wie ein zart kinderbreilein mit einer federn oder fingern eingeſtrichen.
Alſo hab ich offt gemeldet/ daß ich die trinckwaſſer brauch/ in hitztgen ſachen kuͤhlende/ in kalten waͤrmende/ in verſtopffung weichende/ im durchbruch ſtaͤrckende vnd ſtopffende/ gebrant Quittenwaſſer dienet wol zu magenſtaͤrckung:
Alſo/ wo man zu vil verſtopfft/ oder zu vil durchbruͤchig.
Ein gut kindereſſen von Mandeln.
NJm ein vierling klein geſtoſſene Mandeln/ welche weiß brot in Erbesbruͤ/ ruͤhrs wol vntereinander/ zeugs oder machs an mit Zimet/ Zucker vnnd Weinbeer/ bachs wie du weiſt:
Wenn es gebachen/ nims herauß/ ſchneids inn der runde/ mach ein gute dicke Mandelmilch/ nach gelegenheit/ zuckers wenn du wilt/ Roſenwaſſer/ wenig ſaltz/ geuß daruͤber/ wiltus aber warm geben/ ſo ſchuͤts in heiß ſchmaltz/ laß ſiedend werden/ geuß daruͤber.
Eine Nunne zumachen.
KLopff Eyer/ ſo vil dir gefelt/ zehen Eyer geben eine zimliche/ du kanſt fuͤr einen krancken mit drey Eyern eine machẽ.
Sethe die Eyer durch ein ſethepfann/ ſaffers zimlich/ ſaltz es recht/ thu ein loͤffelvoll zwey mind’ oder mehr/ nach dem du Eyer haſt mit Fleiſchbruͤh oder Roſenwaſſer darein/ damit ſie nicht zu haꝛt werde/ thu geſtoſſene Muſeatnuß vnd kleine Muſcatbluͤth darein/ oder ein Milchrahm/ bereit in ein ander geſchirꝛ/ geſtoſſene Zimet vñ Zucker in einander/ Weinbeer/ Roſinlein vnd geſottene Mandeln/ ſo vor in Roſenwaſſer uͤber nacht gelegen ſeynd/ wenns die zeit gibt/ Nim darnach ein eyſen pfann groß oder klein/ nach dem du ſie groß machen wilt/ vnd je flaͤcher der boden je beſſer.
Mach ſo groß als ein Ey/ heiß ſchmaltz darein/ ſchwangs rings herumb in der pfann/ thu es in einander/ daß die pfann eben ſchmutzig/ darnach hab ein loͤffel der rechter groͤß iſt/ geuß die geklopfften Eyer zu rings vmb/ das einen fleck gibt/ eines meſſerꝛuͤcken dick/ hebs oder halts uͤber ein helles fewer/ biß ſichs von der pfann loͤſen leſt/ dañ beſtreich es mit dem angemachten zeug/ jedeß genugſam/ waͤlls oder waͤlgers fein ſat/ wie die kleinen Zuckerhuͤplein uͤbereinander/ zeuchs hinderſich inn der pfañ/ tunck mit einem kleinen loͤffel in das ſchmaltz/ ſchmier die pfañ aber wie vor/ wenn es bedarff/ Jch hab offe drey blaͤtter gemacht/ ehe daß ichs geſalbet hab.
Nun nim wider Eyer in loͤffel/ vnnd heb an/ an den zuſammen gewundenen/ vñ begeuß wider die pfann/ bereits wider zuvoꝛ/ wals oder waͤlgers aber ſat uͤbeꝛeinander/ alſo thu jhm weil du Eyer haſt.
Vnd wenn du die Eyer halb gebachen/ vnd dir baß geltebt daß drey ecken hat/ dann rund/ ſo forms darnach inn der pfann/ vnd mache die Mandeln vnnd Weinbeer nicht zu nah auff das brot/ ein guten daumen breit/ damit ſie ſich deſto beſſer zuſammen geb/ Vnnd wenu du die Eyer biß auff einen loͤffel voll gebracht haſt/ ſo begeuß an orten wol damit/ vnd am ende/ vnd laß an der heiſſen pfanne wol erharten/ vnnd daß man weder anfang noch ende ſicht.
Dann legs in ein blat/ vnnd ſo du wilt/ ſo mach ein kolhauffen/ vnd legs darein.
Darnach mach ein gute bruͤh/ wiees dir geltebt/ vnd dem der es eſſen ſol.
Ein Kolhauffen.
KLopff zwey oder drey Eyer faſt wol/ thu ein loͤffelvoll milchrahm oder Fleiſchbruͤh darein/ ſchab wol Muſcatnuß vnnd Saffran darein/ ſaltz es recht.
Darnach nim ein wol tieffes pfaͤnnlein/ mit einem gar flachen boden/ mach ein wenig ſchmaltz darin heiß/ ſchwancks wol darin/ vnd geuß widerumb herauß/ thu dann die Eyer hinein/ vnd ſchwangs in der pfannen herumb/ laß ſie auff dem bodem herumb lauffen/ vñ neben vmb den ranfft/ daß alſo geformiret wird wie ein Dortenhafen/ laß dann fein bachen/ wenn ſichs von der pfannen ſchelt/ nimbs herauß/ thu ſie in blatten/ die recht auff ein teller/ darnach leg darein was du wilt/ vnnd die bruͤh auch darein/ ſo du bereitet/ es ſey die nun von Huͤnern/ vnnd was du gutes gekocht/ gebachens oder gebratene ſachen/ daran man ſuͤſſe bruͤh macht:
Vnd ſo du wilt/ ſo mach ein blat wie das vortge aber ohn ein ranfft/ legs daruͤber wie ein deckel uͤber ein Baſtetẽ/ diß iſt luſtig/ herꝛlich vnd auch gut/ wiltu dann/ ſo laß alſo/ wie es dir gefelt:
So man denn ſolches fuͤr gaͤſte traͤgt/ ſol man weder den deckel noch den hafen anſchneiden/ vnnd wanns von dem tiſch kompt/ ſo thu darauß was drinn iſt/ vnd hab zuvor Zimetbruͤh/ nim den deckel oder hafen/ ſchneide es wie Eyerfleck/ ſo haſtu bald ein ander tracht/ mit ringem koſten.
Gefuͤlte Eyer.
SEud die Eyer hart/ wie allezeit gehoͤrt/ doch dz ſie blaw werden/ auch allezeit die gar friſch ſeynd/ weñ du es treffen kanſt/ daß ſie noch lind ſind/ iſt gut: Wenn die dann geſchelet ſind/ ſo ſchneid ſie entzwey/ nim das gelbe herauß/ wie oben zuvor/ bereits mit gutem Parmaſonkaͤß/ reib jhn vnd thu jhn darunter/ vnnd wol Pfeffer darein/ aber krancken vnd ſchwachen maͤgen taug es nicht.
Wiltu denn/ ſo mache geſtoſſene Mandeln vnter das gelbe/ zuckers vnd machs mit Roſenwaſſer/ vnd das gelb von eim Ey recht: wiltu dann/ ſo thu Weinbeer/ Saffran/ Muſcatnuß oder bluͤt vnd Zimet darein/ Zucker oder nicht/ wie du wilt/ oder mach ein ruͤſtung von gehacktem Huͤnerfleiſch/ oder ein Hirn/ oder gerieben Brot/ wie du es denn machſt/ ſo fuͤll es wider in die Eyer/ vermache je zwey wider zuſammen/ daß die Eyer wider gantz auff einander kom̃en/ darauff hab acht im auffſchneidẽ/ daß du es nicht verkehreſt/ bereit ein kleines teiglein mit eim wol erklopfften Ey/ vñ ein wenig Meel darein/ zeuchs dardurch/ bachs im Schmaltz/ mach ein gute bruͤh daran.
Alſo magſtus bereiten wie hievor mit kraut/ oder mit Eyern vnnd Weinbeer/ vnd in einen Paſtetenhafen legen/ vnnd mit gutem gewuͤrtz wol abwuͤrtzen/ mit Weinbeer oder was du wilt.
Aber gnugſam ſuͤß ſchmaltz oder butter/ den hafen vermach wie er ſeyn ſol/ weñ er im im ofen verhartet/ ſo nim eine gute Huͤnerbruͤh ein zimliche ſchuͤſſel voll/ machs mit eim eſſig fein bitzelt oder ſaurecht/ doch nicht zu ſauer/ oder nim halb wein/ laß vntereinander ſieden/ ſaltz es recht mach ein loͤchlein wie du weiſt/ geuß hinein/ laß noch ein halb oder drey viertel ſtund im ofen/ gib es.
Ein gut kalt muß in kalter ruhr faſt nuͤtzlich/ auch ſonſt lieblich.
NJm die broſamen von einem brot ſo erſt auß dem ofen kom̃t/ die verꝛuͤhr/ vnd thu Malvaſier daran/ daß es wol geſchwelle/ darnach vertreibs mit einem kochloͤffel/ daß es wird wie ein muß oder brey/ thu wol Zimet vnd Muſcatnuß darein/ laß uͤber nacht wol beſtehen:
wenn es dann zu dick worden/ mach es duͤnn mit vorigem wein/ zuckers recht/ wenn du es gibſt/ ſo beſtrew es mit Zimet/ Zucker oder Zuckererbſen/ daß man das Muß nicht ſihet.
Ein anders in eyl fuͤr ein Soß oder Muß.
BEhe ſchnieten von weiſſem brot wol/ aber nit verbrant/ weiches in Roſenwaſſer/ darnach treibs mit gutem wein durch/ zuckers/ thu Zimet darein.
Wiltu/ ſo ſtreichs mit Roſenwaſſer durch/ vnd ferbs mit rotem Triſanet/ wiltus ſchoͤn weiß haben/ ſo nim ein broſen weiß brot/ weichs in Roſen vnd Zimetwaſſer/ ſtoß ein Mandel ſechs oder acht/ treibs mit dem brot vnnd vorigen waſſern durch.
Ein faſt kraͤfftiger Brey.
NJm gute milch/ die ſetz zum fewer/ laß ſiedent werden/ nim vnter deß zween oder drey loͤffel voll/ mehr oder mind’/ nach dem du milch haſt/ Krafftmel/ deñ ſie ſollen fein ſchlecht oder dick ſeyn/ nach dems gekocht ſind/ vnd doch glat/ vertreibs zart mit eim wenig waſſer/ klopffe wol Eyer darein/ aber nach dem du ein ſchuͤſſel voll machſt/ das gelb iſt am beſten/ machs recht/ wann die Milch wallet oder ſeud/ ruͤhrs darein/ laß ſittiglich auff einer glnt kochen/ ſaltz es wenig/ im anrichten beſtrew es mit Zucker/ wiltu/ ſie ſind treflich gut in der Rotenruhr/ beſonders mit der Geyßmilch/ dienen wol alten vnd jungen in der Schwindſucht/ geben gute nahrung/ weichen vnd heylen/ Ein ſolches Muß magſtu kochen/ vnnd nach dem es kalt worden/ mit Eyern wol zurichten/ vnd zuckern vnd in einen Dortenhafen bereiten/ oder im Moͤrſel bachen.
Ein ander Milchdorten.
KLopff vier oder fuͤnff Eyer wol/ minder oder mehr/ nach gelegenheit/ das gelb allein/ oder das weiſſe darbey/ nachdem du es gut haben wilt/ darunter nim ſo vil guter Milch/ fuͤr ein Ey zweymal ſo vil Milch/ wo du aber nur das gelbe nimmeſt muſtu zween Dotter fuͤr ein Ey rechnen/ klopffs wol vnter einand’/ brenne ein wenig ſchoͤn meel in heiſſem ſchmaltz/ wie zu eim gebranten Muß/ darvon ruͤhrs allgemach vnter einander/ laß uͤber dem fewer baß kochen/ dann zuckers/ vnd thu wol grob geſtoßnen Zimet darein/ ſaltz es wenig/ bereits im hafẽ/ bachs ſchoͤn roͤſchlecht:
Wiltu es im Moͤrſel bachen/ ſo thu nach dem kochen mehr Eyer darein.
Ein ander Dort von eim Zuͤger.
MAch ein Eyerzuͤger oder kaͤß von feiſter milch/ wenn das Molcken wol darvon gepreſt/ ſo treib jhn faſt zart mit Eyern ab in rechter dicke/ zucker jhn/ vnd thu wol ſuͤſſe Butter darein/ bereits im hafen/ bachs/ im bachen ſtrewe wol Zucker darauff/ auch Zimet/ ſo du wilt/ es ſol fein roͤſch darvon werden.
Ein ander form.
KLopff Eyer faſt wol/ ſo vil von noͤten/ ſethe die voͤgel darvon/ thu ſo vil milch darzu als der Eyer ſind/ halts in einer pfanne uͤber dem fewer/ vnd ruͤhre es ſtets/ biß es anhebt dick zuwerden/ laß es nicht klotzicht werden/ zart wie ein kindesbrey ſols ſeyn.
Alßdann bereits wie das hievor.
Ein anders im moͤrſel zu bachen.
MAch aber Eyer vñ milch gleich wie ein teig/ ruͤhr einen teig an wie zu Strauben/ das ſol aber zuvor in einer pfañ uͤber dem fewr getrocknet werden/ doch nicht braun ſeyn/ vnd dañ ſaltz es ein wenig/ zuckers/ vnd thu es in Moͤrſel/ der zuvor heiß vnd wol ſchmutzig:
Wenn du es in Moͤrſel gethan/ ſo wirff grob gebrochen Zimet darein/ ſo ſinckens allgemach hinunter/ ſonſt felt es als gleich zu boden.
Alſo magſtu auch Weinbeer oder Roſenwaſſer darein thun/ bachs ſchoͤn im ofen.
Ein Dorten von einem friſchen kaͤß.
NJm ein faſt guten friſchen Kaͤß von friſcher milch/ preß das Molcken wol darvon/ dann nim allerhand gute kraͤuter/ als Peterlein/ Mangolt/ oder Pinetſch/ vnd was du gern guts darin reuchſt/ waſchs/ ſchwing das waſſer wol darvon/ ſtoß es zart/ wind den ſafft davon/ treib den kaͤß mit an/ thu Zucker oder friſche Butter darein/ bereits in ein Dortenhafen/ vnd bachs/ mach auch ein zarten deckel von bodenteig darauff/ oder mach von weiſſem Meel vnnd dem gelben vom Ey ein Muͤßlein/ beſtreichs mit einem penſel wie ſonſt ein Dorten/ bachs ſchoͤn/ wiltu/ ſo bachs im Moͤrſel im bachofen/ ſo wirds gar ſchoͤn.
Man mag ſolche beyde gattungen in vil kleinen haͤfelein oder kaͤchelein theilen/ vñ in bachofen ſtellen/ es gibt kuͤchlein/ brauchen kein ſchmaltz/ denn wie man bloß daß tiegelein beſchmieret.
Aber ein Dort von Zuͤger.
MAch einen Zuͤger oder Kaͤß/ wie ſich der fuͤgt/ im waſſer oder hafen gerunnen/ nach gelegenheit/ preſſe das Molcken wol darvon:
Nim eine gute Neudel oder Mandelmilch/ klopffe ſo vil Eyer darzu/ bereit ein Dort vñ was du wilt darauß/ ſaltz alles leiß/ thu auch Weinbeer darein.
Alle diſe eſſen dienen den ſchwangern vnd ſaͤugerin/ die gleichwol etwan vnluſtig mit eſſen ſind/ etwan uͤbel ſaͤugen/ wer jhm zuwarten hat/ der thu es/ vnd dancke Gott davor.
Ein guͤlden ſuppen.
NJm ein friſch gebachen Semelbrot/ ſchneids zu ſchnieten/ als wolteſtu guͤldenſchnieten bachen/ zeuch den Ranfft durch gut Roſenwaſſer: klopff Eyer faſt wol/ leg die Schnieten darein/ biß ſie die Eyer wol durchziehen/ vnd gar lind ſind/ ſo bachs in wol heiſſem ſchmaltz ſchnell weg/ daß es nicht hart werde/ habe ein Fiſchſchaͤuffelein/ daß du es mit in das ſchmaltz hebeſt/ ſonſt laſſen ſie ſich nicht in die hand nemen/ von wegen der lindigkeit/ lege ein rein weiß tuch in eine ſchuͤſſel/ daß das ſchmaltz an ſich ziehe/ vnd warm bleiben/ mach ein bruͤh mit Zimet/ Zucker vnd Roſenwaſſer/ legs in ein warme ſchuͤſſel/ vnd die bruͤh daruͤber/ ſtells ein kleine weil auff eine kolpfanne/ daß an einander kaum erwarm/ beſtrew es wol mit Zimet vnd Zucker/ vnd gibs zu eſſen.
Ein ander weiſe.
BEreits mit Malvaſier vnd anderm koͤſtlichem wein/ wie hievor mit dem Roſenwaſſer/ weich es gleich ſo in den Eyern/ vñ bachs/ Du magſt nach dem bachen wider in die Eyer legen/ oder dadurch ziehen/ vnd wider bachen/ vnd das bey drey malen/ ſie werden herꝛlich gut/ Aber fuͤr die krancken dienen ſie nicht/ von wedeß ſchmaltzes |ein mal fuͤr die krancken iſt genug/ laß deſto lenger inn Eyern ligen: Mach ein bruͤh von Malvaſier daruͤber/ beſtrewe es wol mit Zucker/ ſo du es trocken gibſt|/ etwan mit Zimet/ etwan mit Muſcatnuß- Den Febricitanten ſind ſie mit dem Roſenwaſer beſſer.
Folgen etliche ſuͤplein fuͤr die krancken.
NJm einen oder zween Eyer dotter/ nachdems der krancke gern iſſet/ zertreibs wol in einem pfaͤnnlein oder ſchuͤßlein/ thu darunter Malvaſier/ brich den wol mit Roſenwaſſer/ oder and’n hertzſtaͤꝛckenden waſſern/ mach ein wenig ſchmaltz heiß/ vnter deſſen ſchneid ſchoͤn weiß brot in eine ſchuͤſſel/ klein gewuͤrffelt/ ſchabe darauff Muſcatnuß vnnd wolgeſtoſſenen Zimet/ ein wenig Saffran/ Vnd wenn es ſeud/ zuckere es wol/ richts an/ iſt faſt kraͤfftig/ vnnd von wegen deß Gewuͤrtzes ſtaͤrckts das haupt.
Wo aber groſſe hitz vnd ein ſchwacher magen/ taug es nicht wol: Alſo auch in verſtopffung/ da iſt eine rauhe Eyerſuppen vnnd warm wein beſſer.
Die mach alſo.
Ein rauhe Eyerſup.
KLopff einen Eyerdotter/ ruͤhr jn in ein ſiedende Fleiſchbruͤh/ thu ſie aber nit uͤber das fewer/ haſtu dann keine fleiſchbruͤh/ ſo mache ein ſiedend waſſer/ thu ein wenig ſuͤß ſchmaltz darein/ oder Suppenſchmaltz/ ſaltz es ein wenig/ vnnd wenn es alles vnter einander ſeud/ ruͤhrs wie zuvor vnter das vertrieben Ey/ Wiltu/ ſo mach auch halb wein vnd waſſer ſiedend/ vnnd zuckers.
Diſe ſollen die krancken nuͤchtern eſſen die verſtopfft ſind/ vnd ſich purgieren wollen/ es bekompt jhnen gar wol.
Ein warmer wein in gemein.
KLopff Eyer ſo viel genug iſt/ auff einen zimlichen tiſch zu einer Blatten fuͤnff oder ſechs/ haſtu guten ſuͤſſen wein/ ſo thu jhn darunter/ es erſparet den Zucker/ haſtu jhn aber nicht/ ſo nim Malvaſier oder andern wein den beſten/ zwey theil wein/ den dritten theil aber waſſer/ oder ein feiſte milch/ vñ einen groſſen knollen ſuͤß Meyenſchmaltz/ oder mach ſonſten wol ſchmaltz heiß/ wirff eine halbe Nußſchalen ſchoͤnes Meel darein/ es bleibet deſto zaͤrter/ thu alles zuſammen/ ruͤhrs biß wol ſeud/ machs wol ſuͤß/ du magſt auch wol ein loͤffel voll ſchoͤnes hoͤnig darein thun/ beſonders wann man milch drein thut/ beſtrewe es wol mit Zucker/ wenn du es anrichteſt/ Wenn es dañ ſeud/ ſo richts an uͤber ein gebehtes brot/ mit Zimet vnd Muſcatnuß wol bereit/ es iſt ein herꝛliches eſſen/ wo man nichts daran ſpart.
Diß aber alles kanſtu mindern oder mehren/ nach gelegenheit.
Ein faſt nuͤtzliche ſuppe fuͤr ſchwache leut/ Panabra auff welſch genant.
NJmb ein ſchoͤnes haͤfelein/ thu von einem guten Koppen oder andere Fleiſchbruͤh darein/ nach dem du bedarfſt ſo vil ſiedend waſſer/ das du vermeynſt/ dz an dem einſieden nicht verſaltzen werde/ wirff ein wenig Kuͤmmel darein/ etwan auch ein wenig Pfeffer/ ſchneid weiß brot/ wenn der zeug ſeud/ ſo thu es darein/ laß auff den kolen ſieden/ kehrs mit dem loͤffel je vmb/ daß es nicht anbrenne/ laß kochen bißgar lind vñ zart wird/ wie ein Brey oder Muß/ haſtu dañ kein fleiſch oder huͤnnerbruͤh/ od’ etwa iſſet eins nit/ ſa mache ſchmaltz heiß/ thu ſo viel ſiedendes waſſer darein als von noͤten/ ein wenig Saltz vnd Kuͤmmel.
Diſe ſuͤplein ſind den krancken faſt nutz/ dann ſie geben gute krafft vnd nahrung.
Ein anders/ wie ein Haberſuͤplein.
KEibe brot/ das ſo hart iſt wie ein kaͤß/ geuß aber waſſer vnnd was du wilt/ auch ein wenig eſſig daran/ zu zeiten in gifftigen faulen Fiebern ſind ſaure ſuppen von dem eſſig nutz/ thu es zum fewer/ wenns wol ſeud/ ſo mache ſchmaltz heiß/ wirff das geriebene brot darein/ vnd laß nicht lang roͤſten/ bloß vmbgekehrt/ vñ thu es in die bruͤh/ laß wol ſieden/ vnd gibs.
Ein kalte Sup/ fuͤr alte vnd ſchwache leute.
NJm Malvaſier oder den beſten Wein/ ſo du haſt/ vertreib Saffran mit ſchoͤnem Zucker darein/ etwan auch geſtoſſene Zimet oder Muſcatnuͤß/ ſchneid brot in ſchuͤſſel zimlich dick/ oder behe ſchnieten auff dem Roſt/ geuß den bereiten wein daruͤber/ wenns wol weich iſt/ gib es/ es kraͤfftigt faſt/ morgens vnnd abends/ oder vnter den malzeiten iſt in kalten Magenruͤhren faſt gut/ ſonderlich wenn man das brot heiß auß dem ofen in wein legt.
Ein ander Suppe fuͤr die krancken/ ein Guͤſſelein genant.
SO du ein gute fleiſchbruͤh haſt/ ſetze ſie inn eim haͤfelein zum fewer/ iſt ſie ſiedend vorhin/ iſts gut/ wo nicht/ laß ſiedend werden/ weit von dem fewr/ damit es nicht ſchmaltzig werde.
Denn da ſol man ſonderlich fuͤr die krancken ſorge tragen/ es verden Magen ſchaͤndlich/ vñ weꝛden die krancken ſehr damit verdeꝛbt/ wie dann auch von dem brant/ Vnd habens der mehrertheil leut in dem brauch/ die ja ſchon geſchickt ſolten oder auch wollen ſeyn/ daß all jhr kochen in dem fewer ſtehen muß/ daß zu zeiten das holtz uͤber den hafen vnd deckel außbrennet/ etwan wol gar kein deckel darauf/ da muß es ſieden/ daß niemand weiß/ obs ein fußwaſſer oder ſuppen wird/ mit welchem kochen manchem geſunden/ wil geſchweigen den krancken/ der magen verderbt wird/ daß vielerley ſchwachheit vnd kranckheiten erfolgen/ vnd darzu helffen auch die vngehobleten haͤfen/ die keine fuͤß haben.
Nun diß gemelte zu nutz den krancken/ vñ daſſelbig zuverhuͤten/ ſo nim rein gerieben weiß brot/ nach dem du machen wilt zu einem ſuͤplein/ fuͤr einen Menſchen/ ſo vil ein Ey od’ zwey beduͤrffen/ es ſol ein wenig duͤnner ſeyn denn ein Straubenteig/ ſchneid gute kraͤuter darein/ als Majoran/ Thumion/ Peterlein/ eins allein/ oder alle drey/ wie du wilt/ auch Saffran/ Muſcattenbluͤt/ Weinbeer/ wie es von noͤten/ weñ dañ die bruͤh ſeud/ ſo thu es darein/ laß ſittiglich auff einer glut zugedeckt ſieden/ ſo ſeuds alles auff einen klumpen/ vnd dann wird die bruͤh ſchoͤn lauter/ ſo dañ der krancke kein brot noch etwas iſſet/ ſo gib jhm die lauter bruͤh/ iſſet er aber/ ſo zudruck das zuſammen geſotene zu kleinen ſtuͤcklein/ inn der groͤſſe wie Nuͤß/ vnd legs jhm in die bruͤh/ diß iſt ſehr kraͤfftig/ Alſo wenn du keine fleiſchbruͤh haſt/ ſo mach inn einem haͤfelein ſchmaltz heiß/ thu ſiedend waſſer darein/ ſchabe wol Peterleinwurtzel darein/ laß ſieden/ biß die wurtzel ſich wol greiffen laſſen/ doch nicht gar auff jhr ſtand geſoten/ ſo habe zuvoꝛ deine ruͤſtung/ wie oben vorgelehꝛt/ vnd bereits gleichsfals/ ſaltz auch die bruͤh/ weils waſſer iſt/ vnd diſe bruͤh ſind ſehr koͤſtlich den Harm vnd Griß zutreiben
Ein anders.
ES ſind offt krancke/ die ſonſt nirgendvon leben/ dañ von der bruͤh vnd ſuppen/ wo man aber nicht weiß abzutheilen/ wird man im̃er auff eine weiſe/ es ſey ſo gut als es woͤlle/ bald muͤß vnd vnluſtig/ vnd darumb beſchreib ich mancherley.
Wenn du dañ ein gute bruͤh haſt/ von einem Koppen/ oder anderm fleiſch/ ſo reihe ein broſen weiß brot/ wie ein Ey minder/ nach dem die ſchuͤſſel groß/ roͤſts in heiſſem ſchmaltz/ doch nicht zu braun/ nim die feiſte wol von der bruͤh herab/ darnach geuß an das brot/ was du bedarffſt/ ſihe dz es nicht verſaltzen ſey/ wo das aber/ ſo thu ein ſiedent waſſer darunter/ daß von dem verſieden nicht verſaltzen werde/ vnnd was vor zuviel dadurch benommen worden/ ſchneid je ein Peterleinkraut darein/ etwan ein Muſcatbluͤt/ etwa einen Saffran oder Pfeffer/ etwan einen Kuͤmmel/ laß mit einander ſieden/ gibs/ ſie ſind in allweg kraͤfftig/ Alſo magſtu ein brot auff dem roſt wol braun behen/ doch nicht verbrennen vnd in der bruͤh weichen/ durchzwingen/ vnnd in ein heiß ſchmaͤltzlein gieſſen/ mit oberzehlten ſtuͤcken anbereiten/ es benimbt jhm auch den geſchmack/ dz es nicht nach dem fleiſch ſchmecket/ |haſtu keine fleiſch oder dergleichen bruͤhe/ ſo nim wolgeſottene Erbesbruͤh/ die ſchoͤn vnnd lauter ſey/ ſie ſey gleich von roten oder weiſſen Erbſen/ bereits wie oben ſtehet/ oder ſetz ein waſſer zu/ wuͤrff Kuͤmmel darein/ laß wol ſieden/ vnnd dir nicht mehr bleib/ dann du bedarffſt/ darnach bereits wie vor oben/ vnd diſe ſind ſonderlich gut in den grimmen vnnd leibwehtagen von der Mutter/ auch wo die winde ſo ſtarck ſind/ vnd jhren gang nicht haben/ da thut eine ſolche bruͤh treflich vil/ ich hab groſſe huͤlffe mit gethan vnd erfahren.
Ein ander gattung/ faſt nutz vnd kraͤfftig.
NJmb ſiedend waſſer allein/ oder halb fleiſchbruͤh/ wie du wilt/ oder ſo ein ſolche bruͤh ſchwach vnd vngeſchmack were/ mach ein ſchmaltz heiß/ thu es darein/ vnd wol Kuͤmmel/ laß ſieden/ darnach vertreib ein Eyerdotter/ ruͤhr der bruͤh darunter ſo viel du bedarffſt/ gibs auch alſo/ es eroͤffnet den leib/ welches in ſolchen ſachẽ das fuͤrnemſte iſt/ daß man ſpeiſe brauche die lindern vñ außfuͤhren/ Vnd alſo magſtu in der eyl eine ſiedende feiſte fleiſch oder Hennenbꝛuͤh machen/ auch morgens nuͤchtern/ ſie laxiert wol/ iſt nuͤtz zu dem einnemen/ wo keine Erbesbruͤh iſt/ nutzt den verſtopfften Kindbetterin wol/ die ſollen ein tag oder etliche kein andere ſuppen eſſen/ dañ manche die art/ daß ſie die ſuppen von den Hennen ſtopffen/ darzu dienen auch die ſuͤplein von dem Kalbfleiſch/ vnd wo moͤglich/ vngeſaltzen/ vnnd wo mans gleich anfangs braucht/ wehret es der verſtopffung/ daß ſie nicht oberhand gewinne.
Ein ander Eyerſuͤplein.
NJm vorgeſchriebene ſtuͤck/ vertreibs mit einem oder zween Eyerdottern/ nachdem du ein gute ſchuͤſſel voll haben wilt (Jch meyne ſchuͤſſeln wie man ſie den kindern brauch/ nicht blatten/ die man an etlichen orten ſchuͤſſel neñet) thu ein oder zween loͤffel voll guten alten wein darein/ wanns ſeud/ ſo ruͤhrs uͤber ein ſchnietlein oder drey brot an/ haſtu nicht Huͤnner oder fleiſchbruͤh/ ſo thu nach dem wein ſiedend waſſer vnter die Eyer/ ſchuͤts in heiß ſchmaltz/ ſaltz es recht/ ruͤhrs/ daß es nicht gerinne/ Fuͤr febriſche nim ſtarcken eſſig zu ſolchem ding.
Ein anders vor den durſt.
WEnn ein kranckes oder Kindbetterin faſt durſtig/ ſo thu ein loͤffelvoll oder zween wein uͤber das brot/ wenn du jhm ein ſuͤplein bringen wilt/ darnach richte die ſiedende bruͤh von der Hennen oder Fleiſch daruͤber/ laß/ nach dem es die ſuppen geſſen/ ein weil raſten/ der durſt legt ſich gar fein.
Ein ſuͤplein in Bruſt/ Lunge/ Nieren vnd Darmgeſchweren.
VErtreib einen Dotter von einem newgelegten Ey/ wenn es moͤglich/ das allererſt von der Hennen kaͤme/ in einer ſchuͤſſel mit einer guten feiſten Koppen oder ſchwaͤrtzen Hennenbruͤh/ die vngeſaltzen/ je feiſter je beſſer/ iſt ſie nicht zum feiſten/ ſo thu von einer friſchen butter/ ſo noch inn kein waſſer kommen/ darein/ Geißſchmaltz iſt am beſten/ laß nicht mehr ſieden/ die bruͤh ſol zuvor ſieden/ gibs offt/ ſie weicht/ reiniget vnd heylet.
Ein faſt kraͤfftig kalt ſuͤplein.
SChneid ſchoͤn weiß brot wie man in ein ſuͤplein ſchneid/ geuß ſo vil Roſenwaſſer daruͤber/ dz es linde wird/ darnach ſtrew wol Zucker drauff/ vnd geuß von einer guten Mandelmilch daran/ wie ein ſuppen/ diß gibt vnter den Malzeiten groſſe krafft/ vnnd iſt von wegen der kuͤle faſt lieblich.
Alſo magſtu geſtoſſene Mandeln mit weichem Roſenwaſſer durchtreiben/ oder Brunnenwaſſer zu einem Muͤßlein/ mit Roſen vnd gutem Zimetwaſſer/ auch ſo kalt darvon geben.
Etliche krancke moͤgen warme ſpeiß nicht allein nicht eſſen/ ſondern auch nicht leiden/ da muß man deñ mit etlichen ſachẽdie den Magen ſtaͤrcken/ zuſetzen/ wie mehr gemeldet/ es dienet auch den jungen kindern/ ſo deß breys gewohnet/ vnd jnen die milch ſchaͤdlich iſt.
Von den Sultzen.
NJm fleiſch von den Schweinen/ die gar jung/ auff ein viertheil oder halbes jahr auff das hoͤchſt/ bereits ſchoͤn vnd klar/ ſo vil in eine ſchuͤſſel recht/ die Fuͤßlein/ Ohrlein vnd Ruͤſſelein/ Rucken vnd Waͤdel/ oder Schwaͤntzlein/ ſind die bequemſten darzu/ du magſt auch Kaͤlberfleiſch oder einen Kalbesfuß nemen/ ſo geſtehet es deſto lieber/ ſetz mit zwey theilen gutem weiſſen Wein/ den drittentheil waſſer/ vñ thu es in ein kachel die recht iſt/ dz/ weñs geſotẽ iſt/ dir eben ſo vil bruͤh bleibt/ ſo vil du in die ſchuͤſſel bedarffſt/ nach dem du das fleiſch zugethan/ eine oder mehr/ laß fein gemach ſieden/ verſchaͤum es ſauber/ vnd wenns wol verſcheumt/ ſo thu wol Muſcatenbluͤht vnnd gantzen Jngwer daran/ auch ſchmecken die Lorber faſt gut dariñen/ doch nicht zuvil/ ſie machens ſonſt ſchwartz/ dann decks geheb zu/ laß auff einer Kol ſchoͤn ſieden/ nim offt das feiſt herab/ verſaltz es nicht/ es iſt gar vnlieblich/ weñ eine Sultz verſaltzen iſt/ wenn |es dann wol geſoten/ wie es ſeyn ſolle/ ſo geuß die bruͤh ab in ein ſauber geſchirꝛ/ laß ein wenig ſtehen/ heb das feiſte wol ab/ daß kein auge darauf ſey/ nim gnugſam ſuͤſſe Wuͤrtz/ auch Safran/ iſt die bruͤh nicht ſawer gnug/ ſo vertreibs mit ſawrem eſſig/ alſo/ wo ſie nicht genug geſaltzen/ ſo verbeſſers/ aber das ſol geſchehen/ dieweil das fleiſch noch im ſieden iſt/ ſonſt wird das fleiſch gar vngeſchmack/ wiltu nun das fleiſch gern weiß behalten (das wol luſtig wenn das fleiſch ſchoͤn weiß iſt) ſo thu es auß der kachel inn die ſchuͤſſel/ vnnd thu die angewuͤrtzte bruͤh in die kachel/ laß auff einer kolen weit von dem fewer ſieden/ alßdann geuß in die ſchuͤſſel.
Zuvor aber ſtell die ſchuͤſſel wo es dir gelegen/ da es geſtehen moͤge vnd erkalten/ vnd daß faſt gerad ſtehe/ vnnd die bruͤh allenthalben am fleiſch gleich/ es ſol auch an einer Fleiſchſultz die bruͤh biß auff das halbe theil deß brots oder Ranffts der blatten gehen/ vnnd wenn es geſchehen/ ſo ſtoß Zimmet vnnd Negelein/ damit beſtrew es wol/ ſampt Weinbeerlein/ etliche thuns an boden/ ſampt klein geſtoſſenen Mandeln das ſtehet inn deinem gefallen/ aber Mandeln gehoͤren zu dem Fiſchſultzen/ oben auff:
Weinbeern vnnd deren anhang gehoͤren zum Fleiſch/ etliche gieſſens durch einen ſack wie den Hyppocras/ aber ich habe es niemals gebraucht/ mit dem ſieden kan es alles recht werden/ fleiß dienet in der Kuchen wol/ den Jmber vnd Muſcatbluͤet leg oben auff das Fleiſch/ wiltu dann den Zeug des fleiſches auch gern gelb habẽ/ ſo ſchuͤtte die bruͤh nach dem gerieben daruͤber in der kachel/ laß mit einander einen Wall thun/ nicht lang/ das gewuͤrtz verlewret ſonſt ſeine krafft/ etliche thun auch Zucker darein/ wem es geliebt/ aber den krancken ſeynd ſie gemeiniglich anmuͤtiger ſawer:
Vnd alſo magſtu es mit Huͤner oder Fleiſch bereiten/ wie es dir gefellt/ allein daß du fuͤß darzu haſt von Kaͤlbern oder den knorren hinden daran/ das man an etlichẽ orten die Hechſen heiſt/ etliche ſiedens in einer ſchoͤnen geſtoſſenen Erbesbruͤh/ iſt nicht boͤß.
Etliche nemen hauſſen blatten/ aber die iſt vnluſtig/ thu jhm ſonſten recht/ es geſtehet.
Ein andere form.
NJm einen Kalbesfuß/ zween/ mehr oder minder/ nach dem du wilt vil haben/ ein alt Hun oder Koppen/ halb oder gantz/ bereits ſchoͤn/ mach kleine ſtuͤcklein darauß/ wie eine Nuß/ thu ſie in ein ſchoͤn vnglaͤſte kachel mit fuͤſſen/ daß du kohlen darunter thun kanſt/ thu halbwein vnd waſſer daran/ etwan einer Erbes groß ſaltz/ ſtells nicht zu nahe an das fewer/ wenns ſeud/ ſo ſchaͤums ſauber/ darnach deck es geheb zu/ laß auff einer kohlen immer zu ſieden/ die bruͤh wird lauter vnd ſchoͤn/ laß ſieden biß es alles zuſoten/ daß es zerfellet/ von eim Hun oder Koppen vnd zween fuͤſſen/ ſolle dir ein gutes viertel von einer maß bleiben/ dann laß die bruͤh herab in kleiner haͤfelein/ daß wol außgeſeigt/ vnd hebe das feiſte herab/ dañ hab ein ſchoͤnes ſaͤcklein/ wie die Apotecker habẽ zu dem Hippocras/ vnter deß habe bereit zwey oder drey Loth der beſten Zimet/ klein geſtoſſen/ wenig Zucker vnd Saffran/ daß es gelb genug werde/ geuß die bruͤh alſo ſiedend ſitlich daruͤber in den ſack/ halt ein ſilbern becher darunter/ wenns herauß laufft/ halts in ein ſiedend waſſer/ daß wider heiß werde/ laß wider durchlauffen/ ein mal oder zwey/ biß die Zimet ſeine krafft wol laſſe/ decks abermal zu/ dz ſie nicht verꝛeucht/ wenn du es wermeſt/ alſo auch den ſack/ mach eine ruͤſtung bey dem fewer/ daß der ſack auch warm ſey/ wenns recht/ ſo laß wol außtropfen/ thu es in kleine blaͤtlein/ zwey oder drey/ oder ſilberne ſchalen/ ſtells an ein kalten ort/ daß es geſtehet/ es iſt eine kraͤfftige labung/ wenn gleich ein Menſch etliche tag nichts jſſet/ vnd iſt wol fuͤr den/ ſo keine ſpeiß behalten mag/ in faſt kalten magen/ oder ſchwangern Weibern magſtu gewuͤrtz nemen wie zu einem Hippoeras/ du magſt es auch von lauter Kalbsfuͤſſen bereiten.
Auff ein ander art.
NJm einen ſchwartzen Koppen/ je aͤlter je beſſer/ rupff jn alſo vngebruͤhet zum ſaͤuberſten/ zeihe die haut ſampt allem feiſtẽ ſo er hat/ wol darvon/ laß jhn auch wol verbluten wenn du jhn geſtochen/ vnd wenn du jhn auffſchneideſt/ vnnd er inwendig ſchweiſſig were/ ſo netz ein ſauber tuͤchlein in einen guten wein/ oder in ein geſotten trinck waſſer/ winde es wol auß/ vnd waſch es mit ab wo es ſchweiſſig iſt/ ſonſten ſol kein waſſer noch wein darzu kom̃en/ haw es dann zu kleinen ſtuͤcken/ das fleiſch hacke/ die bein ſtoſſe/ darzu ein Loth außerleſenẽ Zimet/ vnd auff drey Loth Zucker/ thu es in einen diſtilir kolben der glaͤſern/ vermachs mit einer ſchoͤnen vnnd wol geſaͤuberten Ochſenblaſen faſt wol/ bind es hart mit ſchnuͤren/ daß nirgends kein dampff herauß gehe/ ſtell es in einen aͤrinen hafen oder brennkeſſel/ leg oben darauff ein teller oder ſtuͤrtzen/ daß dem glaß kein ſchaden widerfahre/ fuͤlle den keſſel mit waſſer/ mach es ſiedend/ wie man es ſonſten diſtiliert/ vnd behalt jhn auch alſo voll/ ſihe daß die blatten/ die du gemacht/ das waſſer nicht erꝛeiche/ laß alſo ein ſtund oder vier in ſtetig ſiedendem waſſer ſtehen/ alsdann thu es darvon/ laß ſtehen/ biß das waſſer zimlich uͤberſchlagen iſt/ ſo thu das glaß herauß/ laß die blaſen auff/ ſo wird es ein ſchoͤne bruͤh haben/ die laß durch ein ſaur ſtuͤrtzſuppen lauffen/ damit dir nichts von keiner materi darein komme/ thu es auch in ſchuͤſſelein/ ſo vil dir gelibt/ es ſtehet wie ein ſultz.
Diß iſt ein gewaltige ſtaͤrckung/ damit die krancken lang erhalten werden/ vnd ſo etwan auch ein ruhr darbey were/ ſo leg ein Ducaten oder vier darzu/ es benimt dem Golde nicht ein quintlein/ bereite Perlen vnd rote Corallen.
Vnnd alſo magſtu mit diſer bꝛuͤh/ weil ſie noch waꝛm/ klein geſtoſſene Mandeln durchtreiben/ laß darnach das eine theil weiß wie die Mandeln geben/ faͤrb einen theil mit einem guten roten Sandel/ laß ein theil wie die bruͤh an jhr ſelbſten iſt/ thu einen guß vmb den andern/ wie du auch eine vornen haſt/ ſo iſt es faſt ſchoͤn vnd luſtig/ vnnd gewaltig zu ſtaͤrcken vnd ſtopffen.
Anders mit Mandeln.
DV findeſt einen krancken/ wie mehr gemeldet/ der kan nicht dulden/ was von Fleiſch oder Huͤnnern ſchmeckt/ alſo auch den ſchwangern frawen.
Seud Huͤnner vnnd fuͤß/ wie du bey der erſten Sultze haſt/ oder wie inn der andern/ wie es dir geliebt/ in dem glaß iſt es am kraͤfftigſten/ vnd wol Zimet dabey:
Vnd in dem du ſolchen zeug bereiteſt zum kochen/ ſo ſtoß einen guten vier/ ling Mandeln ſo rein als immer moͤglich/ den bereit mit Roſenwaſſer wol an/ daß nicht ſchwartz werde/ auch habe eine ruͤſtung durchzutreiben/ vnd ſo die bruͤh/ vnnd wie du es zubereiten wilt fertig/ ſo treib die Mandeln mit an/ vñ darnach treibs durch/ thu ſie darnach worein du wilt/ zuckers recht/ wenn es kalt vñ geſtanden/ ſo gibs dem krancken/ vnd diß iſt ein mechtige ſterck zu dem luſt/ du magſt es von eitel Kalbsfuͤſſen alſo machen/ ſie dienen den Lungſichtigẽ faſt wol/ vnnd in dem durchbruch wenn die Daͤrm ſchweren/ es ſaͤubert vnd heilet/ vnd alſo magſtu es mit einer feiſten Milch bereiten/ in welcher geweicht Gummi tragant geſotten/ du magſt Gerſtenſchleim nemen.
Wo man den Zucker verbeut/ was dagegen zugebrauchen.
DV haſt hievor etliche Syrupen die ich gebraucht/ vnd alſo hab ich Weinbeer geſaͤubert/ vñ nach dem waſchen getrucknet/ etwa mit Roſenwaſſer oder andern nuͤtzlichen waſſern geſtoſſen/ etwa mit einem trinckwaſſer oder Mandelmilch nach gelegenheit geſtoſſen vnd gepreſſet/ auch mit gutem wein ſuͤß damit gemacht/ den mehrertheil Kranckheiten faſt nutz vnnd dem Magen dienſtlich iſt.
Von Mandeln/ Gerſten/ vnd allerley Gemuͤß.
NJm eylff Eyer/ vnd ein ſeidlein Milchrahm/ klopffs wol vntereinander/ thu einer Haſelnuß groß ſchmaltz in ein pfañen/ laß zergehen/ thu die Eyer vnnd Milchrahm vntereinander/ ſaltz es/ vnd thu ein glut darunter vñ drauff/ laß braun werden/ dañ ſchlags auff einen teller/ vnd gibs zum gebratens.
Geſultzte Milch.
NJm ein maß Milchrahm/ der ſuͤß ſey/ ſetz jn in ein hafen zum fewer/ laß jhn warm werden/ doch daß er nicht ſiede:
Nim von acht Eyern das weiſſe/ zerklopffs wol/ ſeihes darnach durch ein ſeiher inn den Milchꝛahm/ ruͤhꝛs wol vntereinander/ laß darnach einen ſud thun/ thu Zucker darunter/ geus alßdann in eine ſchuͤſſel/ laß erkalten/ wiltu dañ was darein thun oder legen/ ſo nim von bemelten Eyern den Dotter/ mach ein Eyerkaͤß darauß/ thu jn in ein Model/ laß jhn darinnen erkalten/ leg jhn dañ in ein ſchuͤſſel/ auch thu die Sultz darein/ magſt auch den Eyerkaͤß mit Mandeln beſtecken.
Ein Suppen/ die ſo gut als ein Mandelſuppen.
NJm ein gute Milch/ thu darzu drey theil Milchrahm/ vñ auff ein ſeidl Milch ein Eyerdotter/ zerklopffs/ vnd darein gethan/ ſeud es/ ſaltz es/ thu ein wenig Kuͤmmel daran/ trag es auff.
Mandelmuß.
SToß Mandel/ vnnd treib die geſtoſſene Mandeln in einer ſchuͤſſel mit dem Moͤrſelſtoͤſſel/ dann nim darvon ſo viel du wilt zum Muß/ ſeihe die Milch ab/ vnnd zerꝛeib mehꝛ Mandel/ mit der Mandelmilch/ wie ein Muß/ zuckers wol/ laß ſieden/ vñ gibs warm oder kalt/ ſo iſt es gut zu eſſen.
So du wilt/ ſo zeich die Mandel mit Weinbeerleinwaſſer auß.
Ein ander Mandelmuß.
NJm Mandeln/ ſtoß ſie wol/ thu ſie herauß/ in ein ſchuͤſſel/ vñ gieß ein Milchrahm dran/ nicht zuviel/ zerꝛeib jhn faſt wol/ daß er glat wird/ vnd thu Zucker dran/ laß aber nit zu lang ſieden/ vnd richt jhn an/ vnd ſtrew Zucker darauff/ du magſt auch 2. ſchnietlein von einer Sem̃el die rindlein darvon geſchnitten/ weichs in den Milchrahm/ die treib durch/ vnd ruͤhrs vnter einander/ vnter die Mandel/ alsdañ thu mehr Milchrahm daran/ gies daß es werd wie einander dick Muß.
Ein kalt Muß.
NJm kuͤhwarme Milch/ renn die vnd ſo die gerunnen iſt/ ſo thus auff ein tuch/ vnd laß es wol erſtarcken/ treibs darnach durch ein tuch/ thu Zucker oder Honig daran/ laß wol kalt werden/ vnd ſtrew Zucker darauff.
Ein kalt Muß von Mandeln.
ZEich ein dick Mandelmilch auß/ vnnd ſied die biß ſie dick wird/ thu ein wenig Semmelbroſen in die Mandelmilch/ nim auch von zwey Eyern das weiſſe/ klopffs wol/ gieß vnter das eingeweichte Semmelbrot/ thu darnach der dicken geſottenen Mandelmilch darunter/ zuckers/ gieß ein wenig Roſenwaſſer daran/ ſetzs in einer pfannen uͤbers fewer/ vnd ruͤhr es/ damit es nicht anbrent/ vnnd wenn es geſotten| iſt/ ſo ruͤhrs |biß kalt wird/ richts in ein ſchuͤſſel/ vnd laß kalt werden.
Ein kalt Muß mit dem weiſſen vom Ey.
NJm auff ein tiſch/ das weiß von 12. Eyern/ klopffs wol/ gieß milch daran/ vnd zuckers/ dann thus in ein pfannen/ ſetzs uͤber das fewer/ klopffs wol/ vnnd wenns einen kleinen ſud hat gethan/ ſo thu es herab/ klopffs/ vnd thu es in ein ſchuͤſſel/ ſetzs in keller biß kalt wird/ gibs auff die nacht.
Zucker Muß.
NJm auf ein tiſch ein halb pfund Zucker/ zerſtoß den wol/ weich zwo ſem̃el in ein Milchrahm/ gieß Malvaſier darein/ machs nicht zu duͤnn/ ſetzs in keller/ gibs zu nachts.
Ein Schnee zumachen.
NJm auff ein tiſch drey ſeidlein Milchrahm/ vnnd behe zwo ſemmel/ legs in ein ſchuͤſſel/ nim darnach ein halben vierling geſtoſſene Mandel/ legs auff das gebehte brot/ auch ſo vil Weinbeer die ſchoͤn ſauber gewaſchen/ vnd geklaubt ſeyn/ darunter thu den Milchrahm/ inn ein glaͤſſern hafen/ nim ein beßlein oder kochloͤffel/ ruͤhr den Milchrahm wol damit/ ſo gibt es ein groſſen geſt/ heb jhn herab/ thu jhn auff das gebehte brot/ vnd ruͤhrs ſo lang biß es mehr geſt gibt/ ſo heb jn wider herab/ das thu ſo lang/ biß kein Milchrahm mehr da iſt/ das mach ein halbe ſtund vor dem eſſen/ vñ ſetzs ein weil in ein keller.
Wein Muß.
KEib ſemmel/ roͤſt die im ſchmaltz/ klopff darnach Eyer mit wein vermengt/ ſethes durch ein ſeiher/ ſeuds in einer pfanne/ Gewirtz vnnd Zuckers/ ſtrew Zimet darauff/ wann duß auff den tiſch gibſt.
Auß Feigen vnd Mandel ein Haberbrey.
NJmb Feigen/ hacks klein/ hack darnach Mandel auch klein/ nim ein ſemmel brot/ roͤſts im ſchmaltz/ du muſt es reiben/ darnach thu die Feigen auch in die pfanne/ laß ein wenig roͤſten/ nim darnach ein wein vnd die Mandeln daß es ein Muß mird/ gewuͤrtz vnd zuckers.
Der ander Theil.
Von allerley duͤrꝛem vnd gruͤnem Obs.
Ein gut gebachens von Aepffeln.
NJm gute ſuͤſſe Aepffel/ odere andere/ ſo truckener art ſeynd/ die beſten ſo man haben mag/ ſchaͤle ſie/ ſchneids duͤnn/ wirffs in ein heiſſes ſchmaltz/ decks geheb zu/ laß zu einem Muß kochen/ zuruͤhrs/ vnd laß ſo trucken kochen/ als es ohn angebrant ſeyn kã:
Darnach ruͤhre Jngwer darein/ dz es gar roͤſch darvon wird/ Safran/ Weinbeer vnd Eyer die zuvor wol geklopfe vnd geſiehen/ drey oder vier/ nach dem es iſt/ auch Zucker/ wenn es dir geliebt/ wiltu/ ſo ruͤhre gut gerieben Eyerbrot vnd ander Semmel darein: aber darnach muſtu deſto mehr Eyer nemen/ bereits im Moͤrſel oder Kachel/ bachs wie ein ander Moͤrſelbrot/ wiltu/ ſo ſchneid Mandel gar klein vnnd duͤnn/ als weren ſie gehoblet/ oder gruͤne Nußkern:
aber die nicht fuͤr krancke/ Wie es dir geliebt/ ſo mach eine bruͤh daruͤber/ wiltu dann/ ſo machs zu Krapffen in Offlaten oder ein gewuͤrtzten teig.
Ein ander form.
BEreits wie oben ſtehet/ auff welche weiſe du wilt/ allein wenn du die Eyer darein thuſt/ ſo laß ein wenig auff einer kohlen trucken/ darnach ſchlags auff ein teller/ als wolſt ein Reiß od’ Hirſen bachen:
wenn es wol erkaltet/ ſo ſchneids wie du es am beſten kanſt/ balgs im Meel wie ein Schuͤſſelmuß/ oder zeichs durch ein Ey wie Guͤldenſchnitten/ bachs im Schmaltz/ mach dann ein Zimetbruͤh daruͤber/ oder gibs trucken mit Triſanet wol beſtrewet.
Ein anders.
BEreits wie oben anfangs welchẽ weg du wilt/ mach ein Dortenhafen/ vnd thu es darein/ kochs in zimlich ſchmaltz/ mehr dann anfangs/ gib jm vnden vnd oben glut/ vnd wenn es ein wenig erwarmet/ ſo habe rein gerieben brot vnd Zimet/ zuckers genug/ beſtreichs mit eim wolgeklopften Ey wol/ ſethe den zeug darauff/ darnach gib jhm vnden vnnd oben wol hitz/ daß es braun vnnd roͤſch wird.
Ein Aepfelmuͤßlein fuͤr die krancken.
NJm ſolche gute Aepffel die ſich muͤſen/ kochs im rechtẽ ſchmaltz biß ſie wol wie vor oben gekocht ſind/ dann thu Jnwer vnnd Zimer darein/ Zucker/ nach dem die Aepffel ſind/ ſind ſie dañ ſeuchter art/ ſo ruͤhr auch/ wie vor oben/ ſchoͤn rein brot darein/ auch Eyer/ es iſt fuͤr die krancken gut/ dieweil die Aepffel feuchter art ſind: ſind ſie aber gar ſuͤß/ ſo ſchneids wuͤrffelicht/ vnd kochs ſchoͤn truckẽ/ biß ſie das ſchmaltz widergeben/ vnd doch nit breñen/ fein eine geſtalt haben/ als weren ſie geſaffert/ daß man keine feuchtigkeit daran ſpuͤre.
Du magſt auch wol ein Saffran mit ſiedendem wein darein treiben/ ſampt Weinbeerlein vnnd Jngwer/ damit ſie den Magen nicht beſchweꝛen oder blehen/ laß wider an einander kochen/ biß ſie trucken/ gib ſie.
Eine Dort davon.
SChneids zu langen ſchnitzlein/ kochs im ſchmaltz biß ſie linde ſeyn/ darnach weñ der hafen bereit iſt/ beſtrew jhn am bodem mit Zimet vnd Weinbeer wol/ leg ein lege der Aepffel eines halben fingers dick/ beſtrew es wol zuvor/ noch eine lege/ beſtrewe es aber/ darnach mach ein ſchoͤn geſchnitten deckel daruͤber: bachs/ ſo der hafen erhartet/ ſo mach ein weinlein ſam̃t eim Zucker| ſiedend/ geuß allenthalben drein/ bachs ſchoͤn vñ trucken:
So aber die Aepffel weder ſuͤß noch ſawer/ vnd gar mirb/ ſo ſchneid ſie ſchoͤn duͤnn in ein geſchirꝛ/ geuß ein guten wein daran/ kehr es offt vmb/ laß eine ſtund oder anderthalbe ſtehen/ darnach bereits wie die hievor: aber ſtrewe auch Zucker mit dem Gewuͤrtz darauff/ vnd leg hin vnd wid’ ſchmaltz darauff/ vermachs/ vnd bachs.
Etliche haben im brauch daß ſie die Aepffel vnd Birnen ſchneiden/ vñ im ſchmaltz roͤſten/ biß ſie braun werden/ darnach thun ſie eine bruͤh daran/ vnd laſſens ein wenig kochen/ das laß jedem zu ſeim gefallen/ aber fuͤr die krancken gehoͤrt ſolch roͤſtwerck nicht.
Ein andere form.
LAß die Aepffel nach dem ſchaͤlen gantz/ allein raum die kernen wol auß/ thu es in eine kachel/ thu Wein vnnd genugſam Zucker darã/ Cappanier ſind koͤſtlich/ decks geheb/ laß alſo daͤmpfen/ kehrs offt vm̃/ weñ ſie ein feines dickes bruͤhlein haben/ ſo gibs.
Wiltu/ ſo machs in ein Paſtetenhafen/ fuͤll ſie aber zuvor mit Roſinlein vnd Jngwer/ auſſen vermachs/ vnd bachs ſchnell/ wenn der hafen genug/ ſo iſts auch genug:
Wiltu dann/ ſo hoͤle die Aepffel/ fuͤlls/ vnd legs mit vil Zucker ein/ oder laß vngefuͤllt/ bachs ein ſtund anderthalb/ wiltu/ leg ein wenig ſchmaltz darzu/ dz mans aber nicht merckt?
Gefuͤlte Aepffel bereite alſo wie folget: wiewol ſie den krancken wegen jhrer ſchmaltzigkeit nicht faſt nuͤtz/ doch wenn du recht mit vmbgeheſt/ ſo werden ſie nicht ſchmaltzig.
Auch ſol ein krancker allezeit das euſſer/ ſo es im teig gebachen/ darvon thun/ dañ es beſchweret den Magen.
Gefuͤlte Aepffel.
SChaͤl abermals Aepffel die ſich bachen laſſen/ trucken/ daß ſie nicht ſchmaltzig werden/ hoͤle ſie wol auß/ nim andere/ die hacke klein/ wuͤrtzes/ vnd bereits mit Jngwer/ Zimet/ Zucker vñ Weinbeer wol ab/ fuͤlls auß wie recht/ mache den butzen/ den du zuvor herauß ſolt geſchnitten haben/ wider darein/ vermaches/ daß es nicht herauß gehe mit einem Eyerklar/ maͤlbe es/ oder zeuchs durch ein duͤnnes tuͤchlein/ von Wein vnnd einem Ey gemacht/ bachs in voͤlligem ſchmaltz/ das ſol anfangs wol heiß ſeyn/ darnach thu ein wenig gemach/ damit ſie inwendig gnug werden/ mach ein gute bruͤh daruͤber/ od’ laß alſo/ vnd beſtrewe es mit dem Zucker/ Du magſt wol vor kochen/ was du fuͤllen wilt/ vnd wol zubereiten/ davon einfuͤllen.
Auff ein ander weiß.
NJm faſt truckne Aepfel ſo gantz bleiben/ thu ſie in ſchmaltz/ gantz oder halb/ oder zu Schnieten geſchnitten/ wie du wilt/ laß ein wenig geferbt werden/ aber nicht zu braun/ weñ du ſie fuͤr ein krancken wilt: alsdañ nim es herauß/ legs auff ein weiß tuch/ daß das ſchmaltz herauß ziehe/ bereit es mit Quittenſafft/ oder eim ſafft der gezuckert/ vñ Weinbeer/ Jngwer/ Saffran vñ gutem wein ein bruͤhlein/ geuß daran/ laß ſieden/ darnach leg die Aepffel darein/ laß geheb algemach kochen/ biß ſie lind werden/ alßdann ſo hab ein ſchnieten brot auff gem Roſt wolgebehet/ aber nicht verbrant/ oder ein halbe/ nach dem die Aepffel in eim guten wein/ oder vorigem waſſer erwaͤlt oder erweicht/ das treib durch/ thu ein guten Quittẽſafft darein/ nach dem du voran gethan haſt/ ſampt eim Zimetwaſſer/ geuß daran/ laß bloß daruͤber erwaͤllen/ gibs.
Vnd gleichsfals magſtu es in der kachel daͤmpfen laſſen/ daß ſie weiß bleiben/ vnnd dann außſethen wie zuvor.
Auff ein ander weiſe.
BRate die Aepffel allgemach auff dem Roſt/ daß ſie nicht aufflauffen/ oder in ſchnellem verbrennen/ zeuch jhnen die haut ab/ machs widerumb halb oder gantz wie du wilt/ ſpreng ein wenig Roſen oder Zimetwaſſer daruͤber/ beſtrewe es mit Jngwer vnd Zucker/ gibs.
Oder aber/ wiltu/ mach ein bruͤhlein wie oben/ geuß es daruͤber/ gibs.
Vnd was du fuͤr die krancken von Aepffeln kocheſt/ fleiß dich mit Quittenwaſſer oder ſafft vnd Jngwer zu bereiten/ ſo ſchwaͤchen ſie den Magen nicht/ auch mit gezuckertẽ Aniß/ ſo treibt es die winde auß/ ſo ſie gern machen.
Ein anders.
KOch Aepffel/ ſie ſeyn duͤrꝛ oder gruͤn/ in halb wein vnd waſſer/ behe brot wol/ doch vnverbrant/ treib die Aepffel ſampt dem brot dnrch: haſtu der bruͤh nicht genug/ ſo nim Quittenwaſſer/ machs recht dick/ geuß ein wenig heiß ſchmaltz daran/ thu Quittenſafft darein/ daß es ein wenig ſuͤß wird/ oder zuckers/ oder koche Weinbeer darein/ ſtampffs alles wol/ treibs mit einander durch/ bereits wie zuvor/ wiltu/ mach ein Dortenhaͤfelein/ thu alles darein/ bachs.
Aepffelkuͤchlein.
AEpffelkuͤchlein mit eim teig ſind nicht fuͤr die krancken/ doch mag man die/ ſo ſie nicht ſchmaltzig werden/ muͤlben vnd daß Meel wol darvon durch ein ſethebecken mit groſſen loͤchern beuteln/ vnd roͤſch wegbachen/ nicht offt vmbkehren/ darnach auff das brot auffziehen/ vñ gleich alſo warm wol mit Zucker beſtrewen/ darunter ein wenig Jngwer.
Groſſe Aepffelkuͤchlein/ da drey ein groſſe blatten voll ſind.
NJm ſchoͤn Meel mache mit einem ſiedenden wein einen teig/ wie ein Straubenteig/ am letzten ein Ey/ darnach ſchneid ſchoͤne gute geſchaͤlte Aepffel zu vier ſtuͤcken/ wuͤrffs darein/ kehr ſie vmb einander vmb/ daß ſie den teig annemen.
Darnach ſoltu eine kuͤpfferne oder eyſerne pfanne haben/ die vnten vnnd oben gleich/ in die thu ſchmaltz/ nicht zuviel/ wenn es wol heiß/ ſo ſetz es/ dz du drein kanſt ſehen/ ſetze die ſchnitz einen nach dem andern im ring in die mitte/ darnach wider allemal auff zween einen/ darnach wider ein ring/ vnd in die mitte/ deren ring mach drey/ Hab alßdann inn einer pfann ein gar heiſſes ſchmaltz/ das geuß ſchnell daruͤber/ daß es den Aepffeln gleich gehe/ alßdann laß bachen/ biß du gewar/ daß es vnden vnnd obon auff wol genug ſey/ Alßdann kehr es mit einem ſpießlein vmb/ vnnd ſo du nicht wol mit kanſt vmbgehen/ ſo laß das ſchmaltz ab in ein ander pſann/ behalts heiß/ dann leg ein zienens teller uͤber die pfanne/ oder ein wol bereiten eyſern deckel/ kehr ſie vmb/ vnd legs wider in die pfanne in das heiſſe ſchmaltz/ daß es außbaͤcht/ vnd biß hurtig mit/ vnd begeuß oben ab nicht mehr/ ſie werden ſonſt ſchmaltzig.
Wenn ſie genug/ ſo zeuchs aber herauß/ legs auff brot oder ein weiß tuch/ vnnd ſo du ſie gar gut haben wilt/ ſo beſtrew es auff der pfann wol mit Zucker/ oder beſprengs wol mit Roſen oder Zimetwaſſer/ vñ beſtrewe es wol mit Zucker/ ſonderlich fuͤr ein krancken/ vnd wenn du ſie ſetzt/ ſo muſtu die innere ſchnitz nicht ſo hart an einander ſetzen/ als die euſſer/ damit das ſchmaltz durch vnd durch moͤge kommen/ vnd wol außbachen/ nicht teig ſeyen/ ſie ſind wunder ſchoͤn vnd gut/ wenn man jhm recht thut.
Strauben von Aepffeln.
MAch ein guten Straubenteig von lauter Eyern/ vnnd ein loͤffel mit Wein/ nim gute truckne Aepffel/ ſo ſich trucken laſſen bachen/ hacke ſie klein/ wenn ſie geſchaͤlt ſind/ thu ſie in den teig: Du ſolt aber ein truͤchterlein haben/ mit einem groſſen loch/ da man die Strauben mit groſſen roͤhren durchbaͤcht/ bereits/ bachs wie andere Strauben.
Vnnd alſo bereits mit geſaͤuberten Weinbeerlein/ aber ſo du ſie gewaſchen haſt/ ſo ſchwing oder truckne ſie mit eim ſaubern tuch/ daß kein waſſer darbey bleibe.
Vnnd ſie ſind fuͤr die krancken wol beſſer/ dann alle andere Strauben/ vñ doch deren nicht zu viel gegeſſen:
Alles gebachens beſchweret den Magen/ ſo mit teig gemacht.
Ein ander gut eſſen von Aepffeln.
KOche die Aepffel wol/ ſind ſie feucht/ ſo ruͤhr ein gut Semmelbrot darein/ vñ ſo ſie wol gekocht/ wircks wol mit Zimet/ Jngwer vnnd Saffran ab/ auch genugſam Weinbeertraͤubel/ darnach thu wol Eyer darein/ am meiſten das gelb/ wiltu/ ſo gibs.
Oder laß erkalten/ vñ nim darnach ſtuͤcklein wie Eyer/ zeuchs durch Eyer/ oder wie du hievor von den Kroßeyern/ von Mandeln vnd anderm haſt/ wiltu dann/ ſo laß kalt werden/ vnd dañ treib Eyer darein/ wuͤrtz es ab wie vor/ vnnd mache ſaͤcklein auß einem netz/ in der form wie du weiſt/ fuͤlls darein/ bachs im ſchmaltz:
Oder bereite einen teig/ wie du zuvor von krapffen haſt/ oder wie hernach ſtehet/ oder bereits in eim Moͤrſelhafen/ vnd bachs.
Andere eſſen von Birnen.
NJm gute Birnen die kraͤfftig ſind/ ſchaͤl vnnd ſchneid ſie zu ſchnitzen/ wirffs in heiß ſchmaltz/ laß ſchoͤn kochen/ wirffs fein herumb/ Wenn ſie halber gekocht ſind/ ſo thu Weinbeer vnd Jngwer darzu/ laß geheb zugedeckt/ ſo geben ſie ſelbſt bruͤh:
Wenn ſie dann nicht von jhnen ſelbſt rot werden/ ſo beſprengs mit wein/ ſo werden ſie ſchoͤn rot/ laß kochen/ daß ſie ein feines dickes bruͤhlein geben/ beſtrewe es mit Zimet.
Wo aber die Birnen gar truckner art weren/ ſo geuß/ nach dem du ſie in das ſchmaltz thuſt/ halber wein vnnd halber waſſer daran/ daß ſie recht kochen moͤgen/ bereits wie vor oben.
Vnd alſo magſtu die Birnen gantz laſſen/ vnd auff beyde weg bereiten/ du magſts auch wol zuvor im ſchmaltz gantz oder geſchnitzt braun bachen/ vnd darnach ein gute bruͤh bereiten/ aber vorgehende ſind fuͤr die krancken beſſer: Du magſts auch allezeit mit Zucker/ oder nicht verbeſſern/ fuͤr die krancken ſonderlich/ oder thu deſto mehr Weinbeer darein.
Ein anders.
WEnn die Birnen hart vnd truckner art ſind/ als Regelbirnen vnd dergleichen/ ſo nims vnd verbren ſie im fewer/ daß ſie uͤberal ſchwartz/ vnd die ſchale gar verbrant iſt/ ſo lege ſie hin biß ſie erkalten/ alſo daß du mit vmbgehen kanſt/ ſo ſchaͤle oder thu das ſchwartze herab/ vnnd waſche das verbrante ſauber herab.
Darnach ſchneide ſie klein wie Ruben/ thu es in eine kachel/ vñ geuß wein vnd waſſer daran/ mach ein heiß ſchmaltz darein/ laß abkochen mit einer zimlichen bruͤh wie recht.
Thu Zucker vnd Weinbeer deines gefallens darzu/ die Weinbeer dienen dem krancken gemeiniglich wol/ wie dann auch der Zucker/ damit ſie deſto weniger ſtopffen/ du magſt es mit verzuckertem Aniß oder Fenchel beſtrewen im anrichten.
Wiltu dann/ ſo laß gantz vnd gar die kernen wol darauß/ laß kochen biß ſie wol linde ſind/ vnnd ſich greiffen laſſen/ ſo bereite vorigen zeug/ als Zimet/ Muſcatnuß/ Jngwer/ Zucker vnd Weinbeer/ fuͤll die Birnen damit auß/ laß zu einem feinen bruͤhlein abkochen.
Vnd alſo magſtu andere gute Birnen bereiten.
Es ſind aber etliche die von ſich ſelbſten bruͤhlein geben/ wenn jhnen recht gewart wird/ an diſe ſol man nichts thun/ ſie ſind geſuͤnder als wenn man waſſer daran thun muß.
Auff ein ander weiſe.
NJm gute geſchlachte Birnen/ ſchneid ſie oder laß ſie gantz/ wenn ſie nicht groß ſind/ die keine ſtein haben/ ſchaͤls/ machs duͤnn mit wein vnnd waſſer/ decks geheb/ wirff ein ſtuͤck Zucker darzu/ laß mit einander in einer kachel oder tiegel (die ſonſt noch nirgends zu gebraucht worden) abkochen/ ohne ſchmaltz/ beſtrew es wol mit verzuckertem Aniß oder Fenchel.
Anderſt.
BRenne die Birnen im fewer/ oder brate ſie in heiſſer aſchen/ aber nicht zu ſehr/ daß ſie nicht weich werden.
Schaͤle vnd ſchneid ſie in vier ſtuͤck/ thu die butzen herauß/ beſtrew es wol mit zucker/ darunter Jngwer/ vnd auch zu zeiten Muſcatnuß vnd Zimet/ deßgleichen Fenchel.
Gib dem krancken nach dem eſſen/ ein ſchnitz oder zween/ dann es ſtaͤrcket den Magen.
Ein ander form gefuͤlte Birnen.
NJm gute Birnen/ bereite ſie wie du von Aepffeln findeſt.
Du kanſt auch mit einem feiſten Eyerkaͤß/ geſtoßnen Mandeln vñ Eyern bereiten/ vnnd in Birnen vnd Aepffel fuͤllen/ vermachen/ vnd bachen.
Ein ander art.
BEreit die Birnen alſo/ ſchaͤle vnd ſchneid ſie/ daß die butzen vnd ſtiel gantz bleiben (wie du vor auch ein forme haſt) dz du herab geſchnitten/ hack auff das kleineſt/ machs mit Jngwer vnd Weinbeer ab/ knet den teig wider/ balgs mit ſchoͤnem Meel/ aber in der form/ wie die Birnen wachſen an den butzen/ vnd bachs im ſchmaltz ſchoͤn braun.
Wenn du ſie auß der pfannen thuſt/ welgers alſo warm im Zucker mit Zimet vnd Muſcatnuß bereit.
Anderſt.
DV magſt vnter die Birnen guten geriebnen kaͤß thun/ vnd ein gelbs vom Ey/ vnd darnach bereiten wie hievor.
Aber ſolche taugen den krancken nicht/ weder den ſchwangern frawen/ die ein ſondere luſt haben nach dem kaͤß.
Alſo andere eſſen mehr.
Gute Krapfen zu machen.
NJm gute Birnen/ brat die in der aſchen/ biß daß ſie lind werden/ darnach zeuch jhnen die haut ab/ ſchneid nur das beſte darvon/ daß kein gruͤn oder ſtein dabey bleib.
Stoß daꝛnach/ ſo vil der Birnen/ ſo vil Feigen vnnd Weinbeer/ hacks alles durch einander klein/ nim darnach ein wol verſchaͤumten Honig/ der zimlich wider geſotẽ/ in einer kachel/ thu das gehackte darein/ laß darin roͤſten vñ kochen/ wie ſonſt etwas pflegt im ſchmaltz zu roͤſten/ wuͤrtz es darnach aber mit guter Wuͤrtz/ mach krapffen mit Oblaten/ wie du im erſten theil findeſt.
Oder mach aber ein teig/ form jhn zu drey ecken/ wie die Aepffelkuͤchlein/ oder wie eine wurſt.
Du ſolt wiſſen/ wenn man krapffen macht/ daß mans nicht nur beſtreichen ſol wie das bachen hievor/ ſondern es ſol wol etwas darinn ſeyn:
Nun bereits vnd bachs im ſchmaltz vnnd ofen/ wie du wilt: aber ſie ſind beſſer im ofen oder pfannen/ vorab wenn der teig gezuckert vñ gewuͤrtzt iſt.
Diſen zeug magſtu auch in die Schweindarm (ſo zuvoꝛ auffgeblaſen vnd getrucknet/ wider in ein waͤrmlecht waſſer geweichet) fuͤllen vnnd auff dem Roſt braten wie ein ander wurſt.
Von diſem zeug magſtu einen Ygel bereiten/ wenns kalt wird ſo iſts gar keck/ beſteck jhn mit Negelein.
Ein ander form.
NJm obbereiten zeug/ wenn der aller dings bereit/ thu jhn auff ein teller/ thus von einander/ wie man ein Reiß auſſchlegt.
Wenns erkalt/ ſo wuͤrtz es zimlich ſtarck/ dañ ſchneid es ſchoͤn/ leg es in eine ſchuͤſſel.
Wiltu/ ſo mache ein zimlich zart bruͤhlein daran/ beſtrewe oder beſpreng es mit verzuckertem Fenchel oder Anis wol/ oder gibs alſo ohne bruͤh.
Diſe gattung alle magſtu wol Quitten fuͤr Birnen nemen/ oder beyde zuſammen/ oder Quitten vnd ſuͤſſe Aepffel.
Ein anders.
NJm ſchoͤne Birnen/ ſchaͤl die hoͤflich/ daß die ſchalen gantz/ vnd der ſtiel mit dem butzen daran bleiben/ ſchneid darnach das neben herumb darvon/ daß allein die kern gantz bleiben.
Als dann ſoltu eine ruͤſtung beretten/ wie du vorher von Krapffen oder Feigen ſchnieten haſt/ wenn die ein wenig erkaltet iſt/ daß du ſie an haͤnden leiden kanſt/ ſo forme es uͤber die Birnen in die laͤng/ vnnd forms wie die Birnen/ mache hoͤflich die ſchalen wider dran/ vnnd den ſtiel druck wol darein/ ſtelle es an ein kaltes ort/ gib es darnach wie ander Obſt.
Es iſt luſtig vnd herꝛlich gut.
Eine Dort von Kaͤß vnd Birnen.
NJmb gute ſuͤſſe Birnẽ/ bereits/ kochs im Schmaltz/ biß ſie ſich zerlaſſen.
Speckbiren ſind gemeiniglich ambeſten/ dann die zermuͤſen ſich gern.
Wann ſie dann wol gekocht ſind/ ſo vertreibs in einem geſchirꝛ wol/ ruͤhre oder klopff Eyer darein/ darnach eine gute hand vol rein geriebenes Parmaſankaͤſes/ oder Hollendtſcher/ der nicht mehr new iſt/ gnugſam Jngwer/ Muſcatnuͤß wol klein/ Zucker/ Weinbeer/ bereits in einem faſt duͤnnen hafen/ thu es darein/ vnd wol ſuͤſſen Butter-Mach einen zaꝛten vnd gelegten deckel daruͤber/ dz die Dort rings vmb wol geheb ſey/ bachs faſt ſchnell hinweg.
Ein andere Dort von Birnen.
KOch gute geſchnuͤzelte Birnen/ machs duͤnn im ſchmaltz wie ſonſt ein gut Birnenmuß/ alſo daß ſie ein fein bruͤhlein haben/ ſie habens gleich von jhnen ſelbſt oder gemacht/ vnd alſo daß ſie weiß bleiben/ die ſchnitz ſollen auch fein duͤnn vnd breit ſeyn/ bereit den hafen/ nim Jngwer/ Zimet/ Muſcatnuß vnd Zucker/ nach dem die Birnen an jhnen ſelbſt ſuͤß ſeyn/ ſtrewe von dem zeug ſampt Weinbeern auff dem bodem wol herumb/ belegs darnach mit Birnen wol vnd ordentlich/ daß man den boden nicht ſihet/ darnach beſtrew es mit vorigem zeug/ vnd aber ein lege in der mitte/ lege ſie ein wenig dicker deñ an den Dorten/ beſtrew es zu oberſt wol.
Es ſol kein Dortenhafen zu allen Dorten uͤber eines fingers dick ſeyn/ ſie ſind ſonſt nicht allein paͤuriſch/ ſondern ſie werden ſo artlich nicht/ wie ſie ſeyn ſollen.
Mach einen ſchoͤnen geſchnitenē deckel darauff/ beſtreich jhn mit dem geklopfften vom Ey/ bachs roͤſch/ vnd doch nit zu duͤrꝛ.
Die bruͤh die ſie gehabt haben/ geuß oben ein/ wenn der hafen erhartet iſt/ Muſcatnuͤß dienet wol vnter dem gewuͤꝛtz bey den Birnen.
Auff ein ander form.
BRate vnd brenne die Birnen/ wie du zuvor haſt/ bereits gleich als zum kochen/ mach ein Dort wie vor oben.
Alſo magſtu ſie duͤnſten in der kachel oder uͤber dem hafen/ mit waſſer wie Quitten/ oder in halb wein vnd waſſer kochen/ biß ſie lind werden/ darnach erſt duͤnn ſchneiden vnnd einmachen/ wie zuvor oben/ oder nim Jngwer vnd Zucker darzu/ thu vnd lege ein wenig ſchmaltz hin vnd wider drauff/ vermachs/ bachs ſchoͤn/ iſt es von noͤten/ ſo thu ein wenig der bruͤh darein/ oder Quittenſafft fuͤr Zucker.
Alſo magſtu es von gedoͤrꝛten Birnſchnitzen bereiten/ ſo wol auch Aepffeln aller hand.
Ein ander form.
KOch duͤrꝛe oder gruͤne Birnen/ mit wein vnd waſſer/ vnnd heiſſem ſchmaltz wie ſonſt/ weñs geſotten/ ſo hacks/ wuͤrtz es vnd machs auffs beſte/ mit Jngwer/ Zimet/ Muſcatnuß vnd Weinbeer/ zuckers vnnd bereit einen guten teig mit Eyern/ weiſſen Meel/ Honigwaſſer/ ein wenig Schmaltz/ vnd gebrochener Aniß vnd Corlander/ der ſol aber vor bereit ſeyn/ wie du es hierinnen findeſt/ wirck jhn wol trucken auß/ vergiß jhn nicht ein wenig zuſaltzen/ welger groſſe blaͤtter/ rechter dicke/ lege deß bereiten zeugs darauff/ forms wie ein gehoͤrn eines Hirſchen/ feine dicke/ runde zacken/ vnnd uͤber ſich wol außgeſpitzt/ wie du an dem gehoͤrn wol kanſt abnemen/ lege darnach das ander blat daruͤber/ drucks allenthalben nach der form zu/ darnach redele den teig dazwiſchen weg/ bachs wie andere Dorten.
Du muſts aber auff dem blat der pfannen oder ſchuͤſſel machen/ dann thu es in bachofen.
Vnnd alſo haſtu Birnen vnd Apffel mancherley/ ſampt anderm Krapffenzeug/ auch moͤgens mit Zuͤger/ Mandeln vnd brot bereiten/ ſo welgere diß zu wecklein/ alſo auch zu getheilten Dorten.
Birnen vnd Aepffel muͤſſen alſo gedoͤrꝛet ſeyn.
NJm die beſten Birnen vnd Aepffel ſo du haben kanſt/ ſchaͤls/ ſchneids zu duͤnnen ſchnitzen/ wie du es hievor haſt/ oder laß gantz/ vnd raum die butzen vnnd kern auß/ oder aber drey gatungen/ auch wie Rubenſchnitzen/ daͤrꝛ ſie ſchoͤn vñ ſauber/ behalts/ welcher du wilt/ die nim vnd legs in law waſſer/ ein viertel ſtund/ laß ein wenig wider welchen.
Darnach mach in dem hafen oder tiegel ſchmaltz heiß/ darinn du es kochen wilt/ ſchwing die ſchnitz/ nach dem ſie ſchoͤn vom waſſer wol gewaſchen/ wirfs ins heiſſe ſchmaltz/ decks geheb zu/ laß auff einer kleinen glut ein wenig roͤſten/ wirffs allemal herumb/ das vnderſt zu oͤberſt/ ſo geſchwellen ſie fein/ dann geuß waſſer vñ wein (der zuvor vnter einander geſotten) darunter/ geuß aber das ſchmaltz/ ſo zu vil herab/ thu auch mit der heiſſen bruͤh vertrieben Jngwer/ Weinbeer vnd Zucker darein/ wenns halb abgekocht/ wol Zimet/ laß fein mit einand’ kochen/ dz es ein feines bruͤchlein hab.
Wilt dus dann in Dorten oder Paſteten haben/ ſo machs ein wie du es von gruͤnen haſt/ alſo daß du es mit gewuͤrtz vnnd andern ſachen fuͤlleſt vnd anrichteſt.
Ein anders.
ALſo bereite die gedoͤrꝛten Aepffel oder Birnen/ ſo halb oder gantz/ oder geviertelt ſind/ wie oben/ allein daß du kein Wuͤrtz daran darffſt thun/ du wolſt dann gern/ ſie werden deſto beſſer geſchmack.
Wenn ſie dann wol lind/ ſo thu genugſam Weinbeer vnnd Traͤubel oder Zwibeln drein/ ſie ſollen auch etwas bruͤh haben Darnach ſo behe weißbꝛotſchnieten ſchoͤn braun/ weich es in die bruͤh/ treibs durch/ vñ thu wol Zimet vñ Jngwer daran/ ſampt Zucker nach notdurfft:
Sinds Birnen/ ſo thu auch Muſcatnuß darein/ vnd laß kochen/ daß ſie alſo ein fein Pfefferbruͤhlein haben/ wie einandere ruͤſtung/ da man ein duͤñes pfeffer bruͤhlein an macht.
Anderſt.
BEreits wie hievor/ allein nim fuͤr das brot von einer guten Quitten oder Birnenlatwergen/ vnnd weichs in die bruͤh/ treibs durch/ bereits damit/ diß iſt faſt dienſtlich.
Vnd alſo magſt duß machen zu kuͤchlein/ wie du von gruͤnen Aepffeln haſt/ weñ man die nicht mehr haben kan.
Gleicherweiß daͤrꝛet man Quitten vnd Pfirſing/ wie vor geſchriebene Birn vnd Aepffel/ vnd kochs wie obgemelte Aepffel vnd Birnen/ allein dz man kein Muſcatnuͤß daran thut.
Alſo magſtu ſolche Aepffel/ Birn vnd Pfirſing ſauber waſchen/ darnach in eim wein ſchwellen/ ferners ein wenig vertrieffen laſſen in eim ſieb auff eim weiſſen tuch/ vnd darnach melben vnnd ſchnell bachen/ oder auch gar wol ſieden/ vnnd mit gebehetem brot/ vnd die bruͤh darinn ſie geſoten/ durchzwingen/ vnd zu einem Muß machen/ mit Zucker/ Jngwer vnd Zimet zurichten.
Ruben von Aepffel vnd Birnen.
SChaͤle gute Aepffel oder Birnen/ thu herauß/ was herauß gehoͤret/ ſchneids wie man Ruben ſchneid/ doch nicht gar zu klein/ melbes/ bachs im ſchmaltz gemach vnd ſchoͤn/ vnnd zuckers wol/ thu auch Zimet vnnd Jngwer vnter den Zucker/ ſie ſind gut fuͤr die krancken/ doch eſſen die geſunden der ding vil mehr/ dann die krancken/ daß jhnen wol zu guͤnnen were/ wenn mans nur die krancken/ ſo es nicht vermoͤgen/ auch lieſſe genieſſen.
Mehr eſſen von Aepffeln vnd Birnen.
NJm gute ſuͤſſe Birnen/ die ſich gerne kochen laſſen/ ſchaͤls/ thu es in eine Kachel/ laß mit geheben deckel gemach kochen/ biß ſie linde ſind/ ſchaw daß ſie dir weiß bleiben/ ſo thu wein vnd waſſer daran/ daß es uͤber die Birnen gehet/ laß gemach kochẽ/ ſtetig in einem ſud:
Wenn ſie wol lind ſind/ ſo machs in ein Paſtetenhafen ein/ mit voͤlligem Zucker vnd weiſſem Jngwer/ gar wenig ſchmaltz/ vermachs bachs ſchnell:
Sind es aber Regelbirnen/ oder ſonſt harte Birnen/ ſo wuͤrffs in das fewer/ wiltu ſie ſchoͤn roth haben/ ſo laß die ſchalen wol verbrennen/ dann ſo ſchaͤls/ mach es halb oder zu vierteln wie du wilt/ bereits mit Weinbeern vnnd Meerdraͤubeln/ wol Jngwer vnd Zucker/ thu Schmaltz in den hafen: Wann der hafen erhart in dem ofen/ vnnd ein viertel oder halbe ſtund gebachen/ ſo mache ein loͤchlein in deckel am ort/ halts auff ein ſeiten:
Wenn du dann ſpuͤreſt/ daß ſie nicht rechte bruͤh haben/ ſo mach mit faſt gutem Wein/ Roſenwaſſer vnd Zucker ein bruͤhlein/ wenns ſeud/ geuß in den hafen.
Du magſt Quittenlatwergen mit der bruͤh drein vertreiben/ oder zuvor drein thun/ damit die bruͤh ein wenig darvon dicker werde/ laß vollend kochen.
Wiltu dann/ ſo ſeuds vnd bereits wie dꝛoben vor/ vnd machs alſo ein/ damit ſie weiß bleiben.
Alſo magſtu Birnen/ die von jhn ſelbſten im kochen viel bruͤh geben/ bereiten/ vnd luͤck oder raum machen/ mit voͤlligem Zucker wol außfuͤllen.
Ein ander form von gantzen Birnen.
WEnn die Birnen geſchaͤlet vnd außgeraumt ſeyn/ ſo mach in eim tiegel oder hafẽ/ wie recht iſt/ ſchmaltz heiß/ wirff die Birnen darein/ vnnd merck was du von Birnen kochſt/ ſo wirff allzeit ein koͤrnlein etliche Saltz darein/ daß mans aber nicht mercke/ es gibt jhnen eine liebligkeit/ ſo fern daß man es nicht merckt.
Alßdann decks geheb zu/ laß auff einer kolen wol vom fewer daͤmpffen/ ſo geben ſie gemeyniglich ſelbſt bruͤh.
Wenn ſie dann halb gedaͤmpfft ſeyn/ ſo ſpreng einen Wein darauff/ ſo werden ſie gleich von jhnen ſelbſt bruͤh geben.
Wiltus dann ohn ein hafen machen/ ſo bereits wie du mehr haſt mit Weinbern/ Zwibeln oder Traͤubelein/ Zucker/ Zimet vnd Jngwer ab vnd außgefuͤllt.
Wiltu dann ein Paſteten darauß haben/ ſo fuͤlls aber mit diſen ſachen auß/ legs in bereiten hafen/ belegs vnd beſtrew es wol/ machs recht/ decks mit eim gantzen deckel ſchoͤn geziert/ wie allezeit/ bachs/ wenn der hafen erhartet/ ſo geuß die bruͤh dareiñ/ laß recht bachen.
Alſo kanſt vnnd magſtu Quitten auff allerley weiß vnd weg/ duͤrꝛ vnd gruͤn/ wie du wilt/ auff diſe weiß/ gantz/ halb/ gevierteilt/ oder wie Ruben kochen/ vnnd in Paſteten vnd Dorten bereiten.
Auff ein ander weiß.
SChaͤle die Birnen/ bereits wie ſie ſeyn ſollen/ wirffs inn heiß ſchmaltz/ in ein tiegel oder hafen/ laß geheb zugedeckt auff einer kohl kochen/ biß ſie ſchoͤn rund vnd braun ſind/ vnd doch nicht als wenn ſie gebachen ſind/ dann geuß das ſchmaltz wol darvon/ haben ſie ein gut dicke bꝛuͤhlein/ iſts gut/ laß alſo bleiben:
Wenn dus gibſt/ beſtrew es mit Jngwer/ Zimet vnd Zucker wol/ oder laß daran kochen wie du wilt:
Haben ſie dann von jhnen ſelbſt nichts/ mach einen deins gefallens/ oder gibs trucken wie du wilt/ doch wol beſtrewet.
Wiltu dañ/ ſo machs in ein hafen/ allein an die Birnen ſind Muſcatnuͤß gut/ aber an Quitten mehr Zimet/ auch mag man Birnen vnd Quitten mit Zimet ſpicken/ in die Quitten aber auch Negelein.
Ein Dort von Quitten vnd Birnen.
BEReue ſie allerhand wie du ſie vor haſt/ welche weiß dir gefellt/ in oder ohn ſchmaltz/ allein daß du ſie zu langen ſchnitzen ſchneideſt:
Aber beſſer ſind ſie fuͤr die krancken/ weñs truckne Birnen ſind wie die Quitten/ daß man Quitten vñ Birnen auff Reibeiſen reibt/ eben als wolt man ein ſafft machen/ vnd mit demſelben ſafft die Quitten vnd Birnen daͤmpffen/ biß ſie lind ſind/ mit geheb vermachten haͤfen:
Darnach ſo ſie erkalten/ in dem teighafen/ mit Zimet/ Jngwer/ wol Zucker vnd Weinbeer bereitet/ eine leg vm̃ die ander/ wie du mehr haſt/ Darnach zu oberſt hin vnnd her kleine ſtuͤcklein ſchmaltz/ machs mit eim ſchoͤn beſchnitnen deckel zu/ bachs/ das bruͤhlein geuß drein.
Alſo magſtu es wol mit geviertelten ſchnitzen/ vnd gantz in Paſteten bereiten/ wie du es findeſt von Birnen.
Ein Dorten von Birnen.
KOche die Birnen auff alleꝛley weiß vnd wege/ wie du hievor haſt/ welche gattung dir gefelt/ allein/ ſchneids zu Schnieten wie zu eim Apffel oder Birnenmuß/ darnach bereite es in den hafen alſo:
Mache Jngwer/ Zimet vnnd Muſcatnuß vntereinander/ vnd beſtrewe den boden mit geſaͤuberten Weinbeern/ darnach leg die ſchnitzen/ daß alles wol bedeckt iſt/ ſo beſtrew es aber/ vnd widerumb ein leg Birnen/ das ein mal oder drey/ vnd zeuch je eine leg nach der andern vom Ranfft ein/ daß es in der mitte am hoͤchſten ſey:
Alßdann beſtrew es wol vnd gnug/ mach es mit eim ſchoͤn geſchnitten deckel mit aller zier zu/ bachs/ im auffſetzen beſprengs mit Zucker.
Alſo magſtus auch mit rauhen Birnen/ wie du von Aepffeln haſt/ bereiten/ es ſollen aber gar von geſchlachten Birnen ſeyn/ Speckbirnen ſind gut/ vnd andere mehr/ in dieſelben thu oben auff ſchmaltz/ vnd wol Zucker/ doch an dem ſie ſuͤß an jhnen ſelbſt ſind/ ſie ſollen allzeit vnter dem deckel auch roͤſch ſeyn.
Ein ander Dort von Aepffeln.
BEreit gute Aepffel/ kochs mit ziemlichem ſchmaltz/ wie ein ander gut Apffelmuß/ vnd wenns wol lind/ ſo zerꝛuͤhr swol vnd zart/ reibe ſchoͤn brot auff eim reibeiſen/ beutels durch ein enges ſieb/ daß nichts grobes darinn bleibe/ ruͤhre ein handvol darein/ nachmals vertreib in einem andern geſchirꝛ fuͤnff oder ſechs Eyerdotter zart/ minder oder mehꝛ/ nach dem die Doꝛten gꝛoß oder klein ſol werden/ darein von einem guten Milchrahm oder einer Mandelmilch/ oder Zimet/ oder Koppen/ vnd andern hertz vnnd magenſtaͤrckendẽ waſſern/ als beſonder von gediſtilirtem Quittenwaſſer/ nach gelegenheit deß der es eſſen ſol.
Ruͤhr es mit einander in vorige Aepffel/ zeugs mit Saffran vnd Jngwer wol an/ es ſol von Jngwer zimlich herbe ſeyn/ bereits alſo in dem Dortenhafen/ weñs dañ im ofen oder pfañen faſt gebachen/ ſo beſtreichs wol oben mit einem guten wein/ Malvaſier/ oder vorigen waſſern. Habe Zucker mit voͤlligem zimet bereit/ daſſelbig ſtrewe wol dick darauff/ gib jhm gute hitz/ daß ſie roͤſch werden.
Gib ſie/ ſie ſchaden keinem krancken/ der ſchon das grim̃en hat/ allein die haͤfen taugen nicht.
Du magſts in eim tiegel bachen wie ein andere ruͤſtung/ deren du vil findeſt/ oder thu den Zimet vñ Zucker darein/ beſtreich das geſchirꝛ mit ſchmaltz/ daß es nicht mehr alſo ſchmutzig ſey.
Du kanſt es in eim Moͤrſel bachen/ dann aber thu mehr Eyer darein/ ſampt Zimet/ Jngwer vnnd Zucker/ laß gantz oder ſchneid es zu rundẽ ſchnieten/ mache mit ſtarckem Wein/ Zimet vnd Zucker eine bruͤh/ auch von Weinbern/ ſo ſtaͤrckt es den Magen/ wehret den kalten winden oder blaͤſten.
Gefuͤllte Aepffel mach alſo.
NJm Aepffel die ſich nicht muͤſen/ ſuͤß oder ſawer/ ſchaͤle ſie/ ſchneid oben feine decklein herab/ vnnd raum das kernhauß herauß.
Nim darnach andere gute Aepffel/ die ſich mit ſchmaltz wol muͤſen/ doch daß man weder waſſer noch wein daran thue.
Wenn ſie wol gekocht/ ſo thu Zucker/ Jngwer/ Zimet/ Safran vnd Weinbeern darein/ wenn man wil/ auch Eyer/ etwan in zehen oder zwoͤlff Aepffel/ zwey oder drey Eyer/ nach dem die Aepffel groß ſind/ vnd fuͤlls in die außgehoͤlte/ vnd beſtreich die Aepffeldecklein mit Eyerklar/ vnnd heffts mit ſpießlein von Zimet geſchnitten daruͤber/ Mach ein ſchmaltz in einer pfannen heiß/ vnd bach ſie wie andere Aepffel man ſol ſie aber nicht melben/ Wenn ſie gnug gebachen ſeynd/ ſo ſetz ſie in ſchuͤſſel auff einander/ beſtrewe ſie wol mit Zucker:
Oder thu ſie auß dem ſchmaltz in ein kachel die da nit nach andern eſſen ſchmeckt/ vñ mach eine bruͤh mit Wein/ Zucker/ Zimet vnd Jngwer daruͤber/ laß ein kleine weil kochen/ vnd richts an.
Alſo ſeynd auch die gefuͤllten Birnen am beſten/ allein daß man inn die fuͤll kein Eyer thut.
Ein Bruͤhlein mach alſo.
SEud Weinbeerlein in Wein mit waſſer gebrochen/ behe ein ſchnitten brod die da nit verbrant/ geuß der bruͤh von Weinberlein daruͤber/ ſtampffe die Weinbeerlein wol/ zertreibs alles mit einander/ als wolteſtu ein Muͤßlein machẽ/ durchmachs mit Zimet oder andern koͤſtlichen waſſern/ ſo dem krancken nutz/ wol duͤnne wie ein wol duͤnner Senff/ laß in einem meſſinen pfaͤnnlein oder tiegel erwarmen oder einẽ wall thun/ ſchuͤtte es an die Aepffel.
Ein ſolch ſoͤtlein brauch auch zu andern eſſen kalt vnnd warm/ weñs etwas ſonders iſt das an jhm ſelbſt trucknet.
Du magſt auch mit einem Fleiſchbruͤhlein ſuͤß oder ſawr fuͤr ein ſuͤplein ruͤſten.
Es ſtaͤrcket den Magen/ lindert den leib.
Ein gebachens von Aepffeln vnd Feigen.
SChaͤle gute truckne Aepffel/ ſchneids zu ſchnitzen/ ein oder acht/ nach dem die Aepffel groß ſind/ dz ſie den Feigen gleich werden.
Mache ſpießlein als wolſtu Leberſpießlein machen/ ohn gefehr einer ſpanne lang/ ſtoß ein Feigen vnd Aepffelſchnitz vm̃ den andern dran/ mach ein teiglin von Eyern oder gutem Wein/ nicht zu duͤñ/ zeuchs dadurch/ laß wol vertrieffen/ bachs im ſchmaltz.
Wenns ein wenig erkalten/ daß du damit vmbgehen kanſt/ ſo zeuchs ſchoͤn ab von dem ſpießlein/ mach ein gut Zimetbruͤhlein daran.
Wiltu es dann auff ein gruͤnes kraut/ ſo ſchneids am ſpißlein nach der laͤng auff/ es ſihet ſchoͤn vnnd luſtig.
Sie thun den Engbruͤſtigen beſſer dann die andern ſo man im teig becht.
Ein gut eſſen von Birnen/ Quitten vnd Aepffeln.
NJm gute birnen oder Aepffel/ duͤrꝛ oder gruͤn/ wie du ſie haſt koch vnd bereit ſie auff das beſte.
Darnach wall von einem guten teig zwey blaͤtter/ leg bereiten zeug darauff/ drucks dem form nach zuſammen/ ſchneids darnach/ ziers vnd bachs.
Den Zimet vnnd Jngwer ſpar nicht/ auch den Birnen die Muſcatnuß/ bachs zimlich wol auß/ gib es kalt.
Du magſt wol vnter die Birnen gnugſam von einem zweygebachnen Leckuchen reiben/ wol vntereinander hacken oder ruͤhren/ alſo vnter die Aepffel geſtoſſene Mandeln/ es dienet wol den ſchwangern/ ſtaͤrckt die kinder/ was von Honig/ gibt den kindern gute nahrung/ vnd bewahrt vor viel ſchaden.
Ein ander form von Aepffeln.
NJm gute mirbe Aepffel/ weder ſuͤß noch ſawer/ die faſt truckner art/ vnd ſich nicht bald bemuͤſen/ ſchaͤls/ ſchneid ſie groß/ ſo magſtu ſie mitten entzwey ſchneiden/ wiltu/ ſo laß gantz/ raum die butzen wol herauß/ wenn du ſie gewaſchen/ ſo legs auff ein weiß tuch/ daß das waſſer wol darvon lauffe/ beſſer iſt es/ du geheſt ſchoͤn damit vmb/ damit du ſie nicht waſchen doͤrffeſt.
Nu du macheſt ſie wie du wolſt/ gantz oder halb/ gewaſchen oder trocken/ ſo fuͤll es mit rein geſtoſſenem Zucker auß/ ſtell es in eine flache wol geglaͤſte kachel/ einen neben dem and’n/ decke es gehebe zu.
Thu nicht mehr darauff oder darunder/ dann ein gluͤende aſchen/ laß ſie alſo gemach daͤmpffen/ biß daß ſie lind werden/ vnd der Zucker ſchmiltzt/ alsdann fuͤlls wider auß/ wenn ſie nun ein feines kleines bruͤhlein geben/ ſo ſind ſie recht.
Wolten ſie ſich aber ſelbſten nicht ergeben/ ſo mach ein ſiedenden wein ſuͤß vom Zucker/ fuͤls mit eim loͤffel/ nicht zu voll/ du kanſt im̃ermehr darein thun/ ſie lauffen ſonſt auß.
Verbrenn ſie nicht in der kachel/ ſie werden ſonſt rot vnd ſchwartz.
Nach dem gib jhn wider rechte hitz/ vnden vnd oben.
Wenn ſie nun recht ſind/ ſo leg ſie ſchoͤn auff einander in ein ſchuͤſſel/ haben ſie ſelbſt ein bruͤhlein/ ſo iſt es gut/ wo nicht/ ſo mach von Aepffeln ein ſafft/ wie du mehr haſt/ oder mit gutem Wein/ Zucker vnd Jngwer/ wiltu/ ſo laß alſo/ vnd beſtrewe es wol mit Zucker vnd Jngwer.
Wiltu dañ/ ſo mach ein zarten Paſtetenhafen/ ſtells darein/ vermachs vñ bachs in ſchneller hitz/ daß der hafen bald erhartet/ in allweg ſollẽ die Aepffel weiß bleiben/ vnd Zuckers genug haben.
Gebratene Birnen fuͤr die krancken.
NJm Regelbirnen/ oder wie mans an etlichen orten hat/ Haſelbirnen/ machs in ein Hanff oder Flachswickelein/ netze es wol/ vergrabs in heiſſe aſchen/ biß ſie lind werden/ vnd nicht zu weich/ auch nicht verbrant/ ſchaͤls/ ſchneids zu vier ſtuͤcken/ ſehe wol Fenchel darauff/ gibs nach dem eſſen.
Diſe dienen dem Magen/ vnnd alſo nutzen auch die Quitten/ aber dieſelben ſtopffen etwas mehr.
Quitten zubereiten fuͤr die krancken.
NJm Quitten/ thu die kernen herauß/ waſch vnnd truckne ſie wider/ oder wiſch mit einem weiſſen ſaubern tuch wider ab/ thu ſie in ein geſchirꝛ geheb vermacht/ thu nichts daran/ dañ anfangs zufahren ſie gern/ wenn ſie aber wolgelegen/ ſo thu ein loͤffel voll wein daran/ oder reib ein Quitten auffm Reibeiſen/ zwmz oder winde den ſafft darvon durch ein ſauber tuch/ duͤnſte ſie biß ſie ein wenig lind/ vnd nicht gar weich/ Dann zeuch jhnen hoͤflich die haut ab/ bereits mit Zucker vnnd Jngwer/ wie hievor die Aepffel/ geus die bruͤh ſo ſie geben darzu/ laß wider geheb kochen/ gibs.
Jm anrichten beſtrewe ſie wol mit Zimet vnd Zucker/ du magſt mit Zimet vnd Weinbeerlein außfuͤllen/ aber ſo es gern ſchoͤn gelb behelteſt/ ſo thu nichts mehr dann Zucker gnug daran.
Du ſolt wiſſen/ daß die Quitten hefftig ſtopffen/ derhalben ſol man deſſen warnemen der es eſſen ſol/ nach dem ſollen ſie bereitet werden/ ſie dienen ſonſt dem Magen wol.
Ein Muß von Quitten.
SChaͤle Quitten/ ſchneid ſie klein/ duͤnſte ſie wol in halb wein vnnd waſſer/ oder ſafft/ wie vor gelehrt/ nach gelegenheit/ Darnach ſtampffs zu einem Muß/ behe brot auff eim roſt/ recht/ weichs in wein/ oder iñ der bruͤh ſo ſie gedaͤmpfft/ oder in eim kraͤfftigen waſſer/ treibs durch/ machs vntereinander/ machs recht dicke/ haſtu nit bruͤh genug vom daͤmpffen/ ſo nim wie gemeld/ wein/ ſafft/ gute waſſer/ jedes nach gelegenheit/ zu huͤlff/ wz zur ſach dienſtlich.
Geuß in heiß ſchmaltz/ oder kochs ohn ſchmaltz/ nach notdurfft/ das ſchmaltz taug nicht allezeit fuͤr boͤſe vntuͤchtige Maͤgen/ wenns dann wol gezuckert/ ſo kan es wol ohne ſchmaltz geſſen werden:
Wo aber der Zucker nicht fuͤgt/ ſo brauch ein wenig ſchmaltz/ Oder hab ein ſchoͤnen vngenoͤten Jungfrauwenhonig/ denſelben verſchaum mit Quitten oder Roſenwaſſer/ oder Bugloſſen vnnd dergleichen ſeud jhn wol.
Diſer dient faſt wol zum kochen den krancken/ es weicht/ reinigt wol die Bruſt vnd Lungen/ heilet vnd reinigt alle innerliche glieder/ dient wol den lamen vnd kalten gliedern/ beſonders winterzeit.
Ein wolbereiter Honig iſt ein koͤſtlich ding/ vnd iſt nicht zuſchewen/ wie es von etlichen vnverſtaͤndigen gehalten wird/ An dem aber ligt es/ daß er nicht recht bereitet wird.
Auch die Apotecker ſelbſt gehen nicht recht mit vm̃.
Diſe Muͤßlein/ ſtaͤrcken hefftig den Magen/ ſtopffen den uͤbermaͤſſigen ſtulgang/ der gemeiyniglich von eim ſchwachen vñ uͤberdaͤwigen Mag kompt.
Wiltu dann/ daß es den Magen ſtaͤrcke/ vnd nit ſtopff/ ſo koche Weinbeer/ ſtoß/ treibs durch.
Du magſt ſuͤß Aepffel mit kochen/ vnd durchzwingen halb vnd halb.
Du magſts auch mit gutem gewuͤrtz anmachen/ vñ kalt fuͤr ein Sultz oder Soſt/ vnd wie du es wilt geben/ ſonderlich ſo ſie mit gutem wein ohne ſchmaltz bereit ſeynd/ beſtrewe ſie wol mit Zimmet.
Getheilte Dorten von Aepffeln vnd allerhand Zeug.
MAch ein teig wie zu allen Dorten/ walle jn recht/ forme darauß Roſen/ Sternen/ Lilien/ Zweifelſtrick/ vnnd was du ſchoͤnes kanſt/ treibs auff mit duͤnnem brot/ koche allerhand Obs/ Kirſchen/ Aepffel/ Birnen/ gantz oder zu Muͤſern bereitet/ wie du von allen gattungen gnug findeſt/ daß du allezeit zwo farbẽ haſt.
Vnd alſo magſtu ein zeug von Mandeln vnd andern guten Muͤſern bereiten/ wie du es haſt/ vnd eins vmb das ander einfuͤllen/ dumagſt das Muß mit allen farben/ gelb/ gruͤn/ vnd wie es dir gefellt/ bereiten/ vnd alſo fuͤꝛſetzen.
Quittenpaſteten.
VOn Quitten magſtu es alles bereiten was du von Birnen vnd Aepffeln haſt/ allein zu dem kochen taugen ſie nicht alſo/ zu den Paſteten aber magſtu es alſo bereiten:
Wuͤſch ſie mit einem ſaubern tuch ab/ raum den butzen vñ kern ſchoͤn herauß/ wiltu ſo machs in einem heiſſen ſchmaltz lind vñ etwas braun/ bereit Zimmet Jngwer vnd Zucker/ ſampt Weinbeern/ damit fuͤll die Quitten wol auß/ machs mit ſolchem zeug genugſam in den teighafen/ vermachs mit einem gantzen Deckel wol zu/ bachs ſchoͤn vñ ſchnell hinweg.
Alle Paſteten vnnd Dorten beſtreich vorher mit eim wol erklopfften Ey vnd Saffran.
Wiltu dann die Paſteten bruͤh haben (die dann die beſten) ſo geuß nach dem der hafen erhartet/ ein wein mit gnugſamen Zucker geſoten/ wie du weiſt/ darein laß weiter bachen.
Am beſten aber ſind ſie fuͤr die krancken auff die weiß wie folget.
Bereite die Quitten vom butzen vnd kernen/ thu ſie in ein kachel mit halb wein vnd waſſer/ daß es wol daruͤber gehe/ decke es geheb/ vnd laß auff einer glut ſtehen/ daß ſie allgemach dariñ lind werde/ ſie ſol aber nicht ſieden/ aber ſo heiß als ohn ſieden ſeyn kan/ inn deß bereite den hafen vnd was du darzu bedarffſt/ Wans nun lind wie recht/ ſo nims herauß/ zeuch jhnen das haͤutlein ab/ oder laß daran/ ſie bleiben lieber gantz/ fuͤlls aber mit Zimet vnnd Zucker auß/ oder ſpick die Quitten mit Zimet vnd Negelein/ thu Zucker genug darein/ drunter vnd druͤber.
Wiltu Weinbeer ſo nims oder laß.
Wenn du denn ſie eingeruͤſt haſt vnd vermacht/ ſo bachs/ du magſt ein wenig ſchmaltz mit einmachen.
Wenn der hafen erhart iſt/ vnnd du merckſt/ daß ſie nicht bruͤh haben/ ſo thu jhm wie vor/ oder thu jhm alſo/ beſonder/ weñ ſie noch friſch ſind: Bereite die Quitten wie ſie ſeyn ſollen/ thu ſie inn ein ſchoͤnen geglaͤſten hafen/ vermach den mit einem vierfachen tuch wol vnd hart verbunden/ vnd ein ſtuͤrtzen daruͤber/ ſtell es ins fewer/ vñ thu kohlen rings vmbher.
Dann weñ ſie ohngefehr ein ſtund gedaͤmpfft werden/ haben ſie genug/ dann thu den hafen auff: Wiltu/ ſo zeuch jhnen die haut ab/ bereits mit genugſamen Zucker ab/ vnd mit andern ſachen nach gelegenheit.
Wenn der hafen erhart/ wie oben gemeld/ ſo geuß von der bruͤh ſo ſie gegeben/ darein/ wenn ſie aber lang gelegen/ daß ſie eingeſoten weren/ ſo thu ein wenig wein in hafen/ darinnen du ſie daͤmpffen wilt/ oder machs wie oben.
Du magſt ein wenig ſchmaltz drein thun/ aber es iſt beſſer fuͤr die krancken ohne ſchmaltz/ ſonderlich weñ du ſie kalt wilt geben.
Du magſt in den hafen/ darinn du ſie verdaͤmpffen wilt/ Zucker vnd was du mehr wilt haben/ einlegen/ vnnd dann/ wie oben vermachen/ vnd etwas lengers daͤmpffen laſſen/ vñ im anrichten in ein ſchuͤſſel/ nach gelegenheit/ ſchoͤn auff einander legen/ mit Zimet vnnd Zucker beſtrewen/ ſie werden herꝛlich gut.
Wiltu ſi dann zu einer Dorten haben/ ſo duͤnſts ein wenig/ ſchneids dann wie Birnen/ vnd machs alſo wie dieſelben mit allem/ ſpar den Zucker nicht/ ſchneid ein ſchoͤnen deckel/ bachs recht feucht vnd nicht zu naß.
Vnd diſe gattung ſind zum beſten.
Gebachene Quitten.
SChneid die Quitten wie man die Aepffel ſchneid/ ſo man im Meel becht/ daͤmpffs mit eim wein wol gezuckert/ daß ſie ein wenig lind vñ ſuͤß werdẽ/ mache darnach mit derſelben bruͤh ein zartesteiglein mit eim Ey/ zeuch ſie dardurch/ bach es ſchnell/ beſtrewe ſie wol mit Zucker/ gleich auß der pfannen.
Ein ander Form.
DEmpff die Quitten wie du weiſt/ gantz oder halb/ wie es ſich ſchickt/ dan nimb das beſte darvon/ ſtoß oder ſtampff ſie zu eim Muß/ bereite ſie mit allerhand Zucker vnd gutem Gewuͤrtz/ als Zimmet/ Negelein/ Muſcat/ Galgand vnnd Jngwer/ ſo dir es gefellt/ auch Weinbeer.
Bereit ein guten gewuͤrtzten teig/ wie du es hierin findeſt/ du kanſt in wol formirẽ/ ſo du wasſchoͤnes kanſt/ als in wecklein/ kugeln/ ſchifflein/ vnd wie du es kanſt/ fuͤll des zeugs darein/ bachs im ofen.
Wiltu dann/ ſo bereit es alſo/ vnd nimb Honig der verſchaumbt/ laß jhn wider auff ſeine ſtadt ſieden/ thu vortgen zeug darein/ trockne es mit einander ab/ ſchlags darnach auff ein teller wie ein Reiß/ wañs kalt/ ſo ſchneids deines gefallẽs/ machs im Meel/ od’ zeuchs durch ein teiglein/ wie oben/ bachs im ſchmaltz/ oder machs in Oblatten/ wie du von aller hand Feigen vnd Mandeln haſt.
Anderſt.
BEreits allerdings wie oben/ vnnd wann du es im Honig geroͤſt haſt/ ſo ruͤhre von einem guten geriebnem Lebkuchen darein/ ſo du wilt/ kleine geriebne Mandeln/ form ſchnitten wie du es von Feigen findeſt/ trockne es alſo auß.
Auff ein ander Weiß.
MAch ein zweybachens Zuckerbrot/ wie du es haſt/ ſtoß zu Meel nimb dann das marck von den gedempfften Quitt ẽ/ ſo trucken es ſeyn kan/ wircke das Brotmeel ſo viel darein/ biß ein Teig wird der ſich waͤllen laͤſt/ forme ſchnitten wie du weiſt/ truckne ſie im ofen.
Dieſe ſachen alle dienen zu ſtaͤꝛcken vnd ſtopffen/ es ſeynd viel ſchwangere frawen durchbruͤchig/ denſelben bekommen ſolche ſachen wol.
Man kan auch die Quitten neben andern einmachenden ſachen doͤrꝛen/ vnnd dann allerhand darauß kochen vnd bereiten.
Ein ander Form von Quitten.
NJmb Quitten/ reinige ſie von Butzen vnnd Kernen/ wie du weiſt/ fuͤlls mit Zucker/ Zimmet vnnd Weinbeern auß/ ſeynd ſie nicht mehr ſo ſafftig/ ſo geuß in ein jede auch ein Troͤpfflein Wein/ thu ſie in ein flache Kachel/ eine neben die ander/ ſtells weit vom Fewer/ geheb zugedeckt/ gib jhn vnden vnnd oben ein wenig Hitz/ daß ſie allgemach duͤnſten.
Wenn dann der Zucker anhebt zu ſchmeltzen/ ſo fuͤlls wider/ die Loͤcher ſollen alle uͤber ſich gehen/ wollen ſie zu trucken ſeyn/ ſo geuß durch ein Truͤchterlein ein ſiedenden Wein darein/ nit daran/ wann ſie lind vnnd keinen Safft geben vnnd thue ein Bruͤhlein daran ſo du wilt/ Bereit ein Quittẽſafft/ iſt der krancke engbruͤſtig/ ſo nimb dafuͤr Candelzucker oder ein bereiten Honig.
Ein ſchoͤne Sultz.
BEreit ſchoͤne Quitten/ von Butzen vnnd Kernen ſauber/ thu ſie in ein geglaͤſten Hafen/ denſelben verbind oder verkleib zum beſten/ daß kein Dampff darvon kompt/ thu jhm wie vorher gelehrt.
Wann ſie gedempfft/ ſo wirſtu wol bruͤh finden/ ſo du recht mit vmbgeheſt/ dann ſo nimbs in ein pfann/ vnnd gnugſam Zucker darein/ wann ſie ſo lang ſieden als ein hart Ey/ ſo nimb die Quitten herauß/ legs in ein Schuͤſſel hin vnd her/ wie andere Ruͤſtung einer Suͤltz oder Galren/ Jſt der Bruͤh noch nicht genug/ ſo laß ſie nicht mehr ſieden/ biß ſie anhebt zu ſpinnen wie ein Syrup/ als dann geuſt ſie hoͤfflich inn die Schuͤſſel an die Quitten/ Wanns kalt wird ſo geſtehets wie ein Suͤltz/ es iſt ſehr nuͤtzlich/ beſonder die Bruͤh labet die krancken wol.
Man kans wol bereiten daß ſie ein gantz Jahr bleiben.
Du magſt die Kernen auß den Quitten mit daͤmpfen/ ſie geſtehet deſto haͤrter.
Krapffen oder gefuͤllte Oblaten von Aepffeln.
NJmb gute Aepffel ſo truckner art ſind/ die ſuͤſſen ſind die beſten/ ſchneid ſie nach dem ſchaͤlen wie zu eim Aepffelmuß/ bereite Feygen vnnd Weinbeer/ hacks alles klein vntereinander/ ruͤſts im Honig wie du weiſt/ bereits mit Zimet/ Jngwer vñ Saffran an/ mach gefuͤllte Oblaten oder Krapffen/ oder ſchlag es auff ein teller/ wanns kalt worden ſo ſchneids/ machs in ein Zimetbruͤhlein/ es dienet wol den kindern in boͤſen huſten/ ſo wol den alten/ es iſt auch den ſchwangern fuͤglich im huſten.
Noch ein Gattung von Birndorten.
NJmb gute ſafftige Birnen/ ſchaͤls zu duͤnnen Schnuͤtzen/ waſch/ thu ſie in ein kachel wol gedeckt/ laß ſie daͤmpffen daß ſie wol linde ſind/ treibs durch ein Durchſchlag oder Seigepfann.
Etliche zermuͤſen ſich ſelbſt/ die doͤrffen nicht vil durchtreibens.
Nun wie es von noͤten/ ſo reib ſchoͤn harte Brot auff eim Retbeyſen/ beutels daß es gar rein ſey/ ruͤhr es darein/ wann es recht iſt/ daß es wol trucken/ vnd nit zu feſt werde/ thu es wider in ein kachel/ ſampt eim heiſſen ſchmaltz/ wanns recht gekocht/ ſo klopffe vier Eyer/ minder oder mehr/ nach dem des zeugs viel oder wenig iſt/ das gelb iſt am beſten/ wanns nicht wolgeklopfft ſind/ ſo wird das weiſſe lang/ es ſihet gar heßlich.
Wañ du es dann alſo fuͤr ein gemuͤß geben wilt/ ſo ruͤhre Eyer darein/ wuͤrtz es mit Jngwer vnd Muſtatnuß wol.
Wiltu es aber in ein Dortenhafen haben/ ſo laß ein wenig uͤberſchlagen/ dann bereits auß wie vor oben/ vnd leg in die Dorten am erſten ein wenig ſchmaltz/ vnd dann den zeug darauff/ vnd ſo ſie ſchier gebachen/ vnd obenher fein ſchmutzig/ (dann das ſchmaltz kocht fein dadurch) ſo beſtrewe ſie mit Jngwer/ Zimet vnnd Zucker wol/ bachs roͤſch.
Wiltu ſie dann im Moͤrſel bachen/ ſo mach des brots vnnd der Birnen eins ſo viel als das ander/ vnd nimb mehr Eyer.
Anderſt.
BRate Birnen in der aſchen/ wann ſie wol lind ſind/ ſo ſchaͤle die nim das beſte davon/ oder treibs durch/ damit kein ſtein darzu komme.
Thu es in eine kachel/ aber kein ſchmaltz/ ruͤhre brot darein/ laß kochen/ vnd dann wuͤrtz es/ wie oben angezeigt/ gibs kalt oder warm/ wie es dem krancken anmutig iſt: Du magſt ein wenig Malvaſier mit dem brot einruͤhren/ beſtrewe es im fuͤrtragen mit verzuckertem Aniß/ es dienet gar wol einem auffſtoſſenden Magen/ vnnd in ſolche Ruͤſtung kan man allerhand Artzneyen/ die man ſonſt nicht gern wil brauchen/ vermiſchen.
Pferſichpaſteten.
PFerſich iſt ein faſt ſchaͤdlich Obs/ vnd iſt kaum ein Obs daß da ehe im Magen fault/ derwegen es den krancken mehr dañ ander Obs verbotten wird/ wo aber groſſe hitz ohn faule Feber ſeynd/ mag etwas mit ſonderem zuſatz nachgelaſſen werden.
Gute truckene Pferſig/ als da gemeiniglich die gelben/ ſeynd gut geſchaͤlt/ in ſchoͤnem meel gemelbet wie die Aepffel/ vnnd alſo im ſchmaltz gebachen/ wol mit Zucker beſtrewet/ halb oder gantz/ wie es dir fuͤgt/ am braͤuchlichſten aber gantz.
Alſo magſtus vngemelb im ſchmaltz braun machen/ darnach mit Malvaſier/ Zimet/ Jngwer/ vnnd Zucker eine bruͤh daruͤber machen/ vnnd bloß davon erwallen laſſen/ wiltu Weinbeer vnnd ſolche Sachen/ beſtrewe es im anrichten wol/ oder machs darnach in ein Paſtetenhafen.
Du magſt allerhand Muͤſſer gantz verꝛuͤhrt wie man von Aepffeln findet/ darauß bereiten.
Wann du aber Dorten oder Paſteten machen wilt/ ſo ſchaͤls in die Paſteten/ loͤß an einem Ort auff/ daß du den ſtein herauß kanſt nemen.
Wiltu/ ſo ſtoß geſchaͤlte Mandeln darein/ oder eingewaͤlte Datteln/ legs ein ſtund oder zwo in Malvaſier oder ſonſt ſtarckem Wein/ darnach bereits im hafen mit Zucker vnd Jngwer/ ſie brauchen wol Zucker.
Wañ der hafen erhart/ geuß den Wein auch hinein/ du magſt auch ein wenig ſchmaltz mit anbereiten/ ſie werden ſehr lieblich vnnd gut.
Zu der Dorten ſchneids zu ſchnitzen wie ein Aepffelmuß/ legs auch in Wein/ bereits im haſen wie ein Aepffeldorten.
Thu Weinbeer dar zwiſchen/ Sie laſſen ſich auch bereiten zum behalten auff mancherley weiſe.
Man baͤcht ſie auch gantz vnd halb/ vnnd ſie ſeynd dann zu dem kochen minder ſchaͤdlich dann die gruͤnen.
Ein Aepffelmuͤßlein im boͤſen Huſten.
JN ſachen da man weichens bedarff/ beſonders den kindern die nicht gern etwas brauchen/ nimb ſuͤſſe Aepffel (die edlen Grunacher/ oder Gruͤnling wie mans an etlichen Orten hat/ dienen ſonderlich wol) brate ſie auff dem Roſt/ kehre ſie jmmer zu vmb/ daß ſie uͤberall fein lind werden/ dann thu die ſchalen davon/ verꝛuͤhrs wol mit Canarizucker/ thu auch geſtoſſenen Fenchel vnd Aniß/ etwan Saffran daran/ nach dem die krancken zu zeiten ſeltzam/ einer jſſet gern diß/ der ander nicht.
Gibs kalt oder warm wie du wilt/ warm ſtells nur in ſchuͤſſeln/ auff das kohlbeckẽ.
Ein Dorten von Datteln.
NJmb die Datteln/ ſchneid ſie an einem Ort auff/ daß du den ſtein herauß thun kanſt/ auch das weiſſe haͤutlein/ koch ſie mit voͤlligem Malvaſier/ der gebrochen mit Roſen oder Quittenwaſſer/ Wann ſie dann geſotten/ daß ſie anheben lind zu werden/ ſo habe gereinigte vnnd in zwey Theil geſchnittene Feigen vnnd Zwibeln/ daß ſie den Datteln gleich werden/ laß auch damit ſieden wie zu einem feinen bruͤhlein/ dann lege in den bereiten hafen je ein Feigen/ dann ein Dattel vnnd die Zwibeln darzwiſchen/ beſtrew ſie vnten vnd oben wol mit Zucker/ lege kleine ſtuͤcklein ſchmaltz darauff/ ſpreng wol Zimetwaſſer darauff/ es iſt fuͤr die krancken beſſer dann der Zimet:
Mach ein ſchoͤn geſchnitnen deckel darauff/ bachs/ Vnnd ſo der hafen er hart/ geuß die bruͤh/ ſo dir blieben/ mit eim Zimetwaſſer darein/ dachs fein feucht/ vnnd doch nicht zu naß/ die bruͤh ſol fein daran ſpinnen wie ein Syrup.
Vnd alſo magſtu ſolchen Zeug kochen/ vnd wie du von dem Feigenpfeffer haſt/ bereiten/ oder an Spißlein bachen/ wie die Feigen vñ Aepffel.
Ein Muß oder Brey von Datteln.
NJmb newe ſuͤſſe oder ſawer Datteln/ nach gelegenheit/ ſeud ſie in Malvaſier oder anderm koͤſtlichen Wein/ biß ſie linde ſeynd/ ſo zeuh jhnen das weiſſe haͤutlein ab/ ſtoß vnd ſtreichs durch mit der bruͤh darinnen ſie geſotten ſind/ ſo du wilt magſtu ein ſchnitten brot behen/ weichen/ vnd mit durchzwingen/ thu ſie inn ein meſſine Pfann oder geglaͤſte kachel/ machs mit der bruͤh recht ſampt dem Roſenwaſſer/ thu gute Tryſanet dazu/ wie mans fuͤr eine kindbetterin bereitet/ oder wuͤrtz es fuͤr die krancken/ nimb darzu Zimet/ ſonſt Wuͤrtz/ Muſcatnuß vnnd Bluͤhe/ ein wenig Negelein/ Galgant/ Zucker/ etwan geriebne duͤrꝛe Reſen/ laß es kochen.
Es ſol kein Schmaltz darzu kommen/ ſie ſtaͤrcken/ reintgen vnd purgieren auch/ nach dem ſie bereitet werden/ vnnd dann gehoͤrt nicht viel Gewuͤrtz darzu/ außgenommen Muſcatbluͤh darbey geſotten/ vnnd darnach darvon gethan.
Dann der fuͤr ſich ſelbſt ſtopfft auch/ die bruͤh aber/ darein ſie geſotten ſind/ treibt vnd reiniget.
Thu auch kein brot darzu/ ſo du wilt/ daß ſie purgieren/ auch purgierenden Roſenzucker fuͤr andern Zucker/ vnd ſolche ſachen/ ein Tryſanet von Holtz/ vnnd wie es etwan verſtaͤndige Aertzte zu ordnen wiſſen, darauff auch mein kochen gegruͤndet.
Alſo mag man es inn ſolchen Fellen mit dienſtlichen Waſſern ſieden.
Zwetſchkenbrey.
NJmb Zwetſchken/ kochs wie braͤuchig/ wann ſie wol geſotten/ ſo thu die ſtein herauß/ ſtampffs wol/ ſtreichs mit gebeheten vnnd geweichten brot durch/ mit der bruͤh darin ſie geſotten/ du ſolt aber zuvor auch ein Wein vnter das Waſſer zum ſieden daran thun/ machs rechter dicke/ geuß es inn ein heiß ſchmaͤltzlein/ machs mit eim wenig Jngwer/ Zimet vnd Zucker/ laß kochen/ dann gibs.
Sie oͤffnen/ beſunders wann man Weinbeer mit ſeud.
Zum purgieren bereits alſo.
WAnn du einen krancken haſt der purgierens bedarff/ kan aber kein Artzney brauchen/ ſo ſeud der ſawren Zwetſchken vnd Weinbeer mit gnugſamer bruͤh/ nimb Senetdlaͤtter/ ſo viel als ein Artzt raͤht in ein geſchirꝛ das recht vnd geheb ſey/ geuß die bruͤh von den Zwetſchken daruͤber/ vermachs/ vnnd ſtells daß die hitz vom fewer darzu komme/ ein viertheil oder halbe ſtund/ in deß bereite die zwetſchken vnd ein ſchnitten brot/ vnd treibs mit der bruͤh von Senetblaͤttern durch/ ſo vil als der bruͤh iſt/ kochs darnach inn eim geglaͤſten tiegelein biß es recht iſt/ thu wol Zimet vnd Jngwer darein/ das waſſer iſt beſſer/ es benimbt jm den geſchmack.
Du magſt ein wenig ſuͤſſe oder friſche Butter darein thun/ ſo iſts deſto lieblicher/ gibs/ vnnd in einer halben ſtund die bruͤh darauff/ wie es gehoͤrt.
Es purgiert gewaltig ohne ſchwaͤche.
Vñ alſo/ wie mehr gemeldet/ kan man vil ſachen inn der ſpeiß ſonderlich in den Aepffelmuͤſern/ verbergen.
Ein Roſinlein oder Weinbeermuß.
NJmb ein vierling oder halben Weinbeer/ waſche ſie/ vnnd ſeud ſie in halb Wein vnd Waſſer wol/ ſtampffs vnnd treibs auch mit gebehetem vñ geweichtem bꝛot duꝛch/ bereit es mit Zimet vnd Zucker auß/ laß es kochen.
Es ſol fein wie ein kinderbrey ſeyn.
Diß Muͤßlein ſtaͤrcket den Magẽ hefftig/ iſt auch ſehr gut zum purgieren/ wie die Zwetſchkenbrey bereit/ oder mit purgierendem Roſenzucker/ Taͤffelein oder Syrup.
Dann ſo die Artzneyen den Magen ſchwaͤchen ſo ſtaͤrcket jhn das Muͤßlein wider.
Ein kraͤfftiges Muͤßlein fuͤr ein ſchwachen Magen.
NJmb Lemonten/ leg ſie in friſch Brunnenwaſſer/ daß es das Saltz herauß ziehe/ ſo du ſie nicht friſch kan haben/ ſchneid ſie zu duͤnnen Schnitzen/ ſeud ſie in Fleiſchbruͤh vnnd ein wenig wein/ biß ſie linde ſynd/ ſo ſtampffs/ vnnd treibs mit einner geweichten broſamen Brots durch:
du magſt Malvaſier vnd Roſenwaſſer nemen/ wann du ſie kalt fuͤr ein Suͤltz geben wilt.
Wilt du ſie aber warm geben/ ſo ſchuͤtte ſie in ein heiß ſchmaͤltzlein/ wann ſie gekocht/ ſo thu ein wenig ſuͤſſer Gewuͤrtz/ Saffran vnd Zucker darein.
Wiltu es zu Fiſchen/ ſo bereits mit Fiſchbruͤh ſo mit wein geſotten ſind.
Alſo magſtu auch von Pomerantzen ſuͤß vnd ſawer nemen/ auch von der Rinden ſieden/ ſtoſſen vnd durchtreiben/ vnd wie das vorgehende bereiten.
Es vertheilt was ſich nicht geren verdawen laͤſt.
Alſo von Citronat das ſawer zu Suͤltzen/ dz marck zu Muͤßl ein/ es iſt gut fuͤr Gifft vnd was man gifftigs geſſen hat/ als Morchen/ Pfifferling vnd ſolche ſachen.
Oder wo von purgieren der magen verderbt wer worden.
Kleine bißlein geben guten nutz/ du findeſt vil guter trachten von Pomerantzen.
Ein ſchoͤne weiß Pomerantzen einzumachen.
DJß ſtuͤck hab ich gemeint zuverhalten neben andern.
Demnach es aber bey den krancken gar dienſtlich beſonder in Grimmen/ bevorab aber inn dem Magengrimmen/ ſo kan ich es nicht verhalten/ dieweil es ſehr nuͤtzlich.
Nimb derwegen ſchoͤne/ geſundt/ friſche Pomerantzen/ die ſchneide ſchoͤn Sternen weiß/ aber nicht durch/ allein die Rinden/ der inner Aepffel aber ſol gantz vnnd vnverſehrt bleiben Loͤſe die Rinden biß auffs Marck/ doch ſol es mit ſeinem heutlein bewaret bleiben/ daß der Safft nicht herauß rinnen mag.
Auch ſol die Rinden vnden am Apffel bleiben.
Acht Zincken ſol es ohngefehr haben wie die ſternen ſehen.
Thus in ein tieff geſchirꝛ/ vñ friſch Brunnenwaſſer daꝛuͤber/ beſchwere ſie/ damit ſie nit empor ſchwim̃en decks geheb zu/ laß an eim warmen ort ein tag vnd nacht ſtehen/ thu das waſſer darvon/ vnd alſo ein anders druͤber/ laß aber ſtehen wie vor.
Dann thu ſie mit einander in ein geglaͤſten hafen/ beheb vermacht/ ſtell in zu dem fewer/ weit mit glut vmbgeden/ laß die gemach anheben zu ſieden/ vnd ſo durchauß/ biß die rinden anhebt lind zu werden/ ſo nim ſchoͤn herauß/ damit du nicht ein Zincken abſtoͤſſeſt/ lege ſie auff ein ſchoͤn tuch uͤber ſich.
Nimb das waſſer in eine pfann von meſſing die da ſo weit/ das ein Apffel neben dem andern ligen kan.
Am beſten iſt es mit einer kachel auff der Glut.
Nimb je fuͤr drey Aepffel ein pfund des aller ſchoͤnſten Zuckers/ ſeynd ſie faſt groß/ fuͤnff Vierling/ nim waſſers genug/ haſtu nicht genug von Aepffeln/ ſo nim friſch Brunnenwaſſer darunder/ vnnd ſo der Zucker etwas ſchaumt/ wirff mit einem loͤffel ab/ vnd ſo die bruͤh klar/ vnd der Syrup weiß geſotten/ ſo thu ſie in ein geſchtrꝛ/ wanns erkalt/ ſo lege die Aepffel hoͤfflich darein/ beſchwers/ laß ein tag oder zween ſtehen.
So dann die bruͤh duͤnn worden/ ſeuds wider wie vor/ vnnd zum dritten mal ſeud die Aepffel mit/ gar gemaͤchlich.
So du recht mit vmbgeheſt/ wer den ſie ſo klar/ nicht allein die Rinde/ ſondern auch die innern Aepffel/ daß man auch die kernen darin ſicht/ vnnd die behalt/ daß der Lab allezeit druͤber gehe/ ſo werden ſie jm̃er ſchoͤner.
Von ſolchen kanſtu ein gantzes jahr die krancken erlaben/ zum kochen vnd ſonſt.
Sie dienen auch wol in groſſem hauptweh/ welches von einem auffſtoſſenden vndawigen magen kompt.
Aller hand Eſſen von ſuͤſſen vnd ſawren Kirſchen.
NJmb ſchoͤne wol zeitige Kirſchen/ welche man Amarellen/ oder die man an etlichen Orten zame Kirſchen nennet/ diſe nim/ vnd waſch ſie/ legs auff ein weiß tuch/ ruͤttel ſie hin vnd her/ damit das Waſſer davon komme.
Darnach brich die Stil darvon/ loͤſe mit einem ſubtilen Meſſerlein die ſtein herauß/ damit ſie gantz bleiben/ vnd ſich der Safft nicht verliere.
Wann du gnug haſt (ſie beduͤrffen viel Muͤhe/ vnnd da du eine Schuͤſſel voll bedarffſt/ ſo wird es kaum ein halbe wañ ſie gekocht ſeynd) ſo wirff es in ein kachel/ deck ſie geheb zu/ wann ſie ein wenig ſchwitzen oder gedaͤmpfft ſeyn/ ſo thu Zucker oder ſchoͤnen Honig/ ſo mit Roſenwaſſer verſchaumbt ſey darzu/ ſie geben viel bruͤh aber du bedarffſt ſie wol.
Laß kochen biß ſie recht ſeynd/ gleich werens ein wenig eingeſchnurt/ vnnd doch nicht gar zu genaw abgekocht.
Vnter deſſen ſchneid von weiſſem brot ſchntetlein/ nicht zu gar duͤñ als Guͤldenſchnieten/ bachs im ſchmaltz/ aber nicht ſo gar hart vnd braun/ geuß die bruͤh daruͤber/ daß ſie ein wenig lind werdẽ.
Bereit auch den Dortenboden/ beſtrew den wol mit Jngwer vnd Zimet/ lege das brot darein/ eine ſchnitten neben die andern/ daß der boden bedeckt werde/ beſtrewe es widerumb wol.
Darnach thu die Kirſchen darauff/ daß das brot auch wol bedeckt werde/ alles doppelt beſtrewet mit Jngwer/ Zimet vnd Zucker/ Dann vermache es mit einem ſchoͤnen geſchnittenen/ deckel/ beſtreichs wie du weiſt/ bachs roͤſch hinweg/ doch nit gar zu duͤrꝛ/ ſie ſind koͤſtlich gut.
Vnd alſo magſtu Krapffen/ wuͤrſt von gewuͤrtztem teig drauß machẽ/ im ofen bachen/ aber alsdann wuͤrtzs/ bereits vnd laß abkochẽ/ daß die bruͤh ſchier gantz abgekocht iſt.
Gefuͤllte Pferſing.
JCh hab geſagt/ daß man alles/ ſo man von Aepffeln vnnd Birnen macht/ auch von Pferſichen kochen kan/ doch beſchreib ich dir noch eins.
Nimb gute trockene Pferſich/ ſchaͤls/ ſchneids entzwey/ thu den ſtein herauß raums etwas beſſer auß/ koch andere wie ein zerꝛuͤttes Aepffelmuß/ daß wol trocken abgekocht iſt: bereits mit Jngwer vnnd Weinbeer wol auß/ ſo du wilt/ mit Zucker/ fuͤlls vnnd machs wider zuſammen/ verſtreichs mit einem wol zerklopfften Eyerklar/ melbs im ſchoͤnem meel/ vnd bach es braun im heiſſen ſchmaltz/ gibs trocken/ mit Zucker vnd Zimet wol beſtrewet.
Ein andere Form gefuͤllt Brot.
KOche die Kirſchen wie du zu den Dorten gethan/ darnach laß die bruͤh davon in ein geſchtrꝛ/ wuͤrtz es/ behalts warm/ nimb weißbrot/ die Ortbrot ſind am beſten.
Schneid ein ſchnitlein herab/ hoͤlers wie du mehr haſt/ allein weich es nicht/ thu die gekochten Kirſchen darein was recht iſt.
Verſpiß ſeine ſchnitten wider daruͤber/ am beſten iſts/ du ſchneideſt ein loch am boden darein/ beſtreichs mit einem wol erklopfften Eyerklar/ oder zeuchs gar dardurch/ aber faſt duͤnn/ daß mans nicht mercke/ bache es ſchnell daß es roͤſch ſey/ darnach mach ein kleines rundes loͤchlein an ein Ecken/ darein geuß die bruͤh ſo vil du meineſt daß in das brot kriche/ alsdann fuͤge das außgeſchnitne wider in das loͤchlein/ vnnd beſtreich das loͤchlein wider/ legs in das ſchmaltz/ das verſtehe/ lege das brot ein oder mehr in eine ſchuͤſſel/ kehrs jm mer von einem ort zu dem andern/ behalt es warm/ alsdañ durchzeucht die bruͤh das brot/ das auſſen wol roͤſch/ vnd doch weich ſindſie ſind luſtig vnd gut.
Vnd wann etwan jemand kein Brot jſſet/ kompts an ſolchen ſachen wider an.
Alſo mag man es auch von Aepffeln vnnd Birnen machen/ aber die muß man nicht zu einem Muß machen/ ſondern truckene Aepffel zu ſchnitten ſchneiden/ in heiß ſchmaltz werffen/ vnnd alsbald ein wenig Wein mit Waſſer gebrochen ſiedend gemacht/ daran geſchuͤttet/ gleich auch Zucker/ Weinbeer/ vnd vnter einander laſſen ſieden/ biß die Aepffel ein wenig ſich laſſen greiffen/ doch nicht gar zu weich.
Darnach geuß die bruͤh ab/ die Aepffel hacke grob/ thu jhm wie oben gemelt/ aber die Birnen magſtu wol kochen/ als wolteſtu die ſonſten herꝛlich inn einer bruͤh haben/ wie du jhr wol haſt.
Darnach bereite ſie eben alſo.
Du magſt auch wol die Birnen gantz/ oder ſo ſie groß ſind zu viertheilen ſchneiden/ vnd alſo bereiten.
Mehr Eſſen von zamen Kirſchen.
BEreite ſie wie oben gemelt/ allein wirff ſie in ein wenig heiſſes Schmaltz/ vnnd wann ſie nu wol Bruͤh haben/ ſo bach aber Schnitlein weiß Brod/ aber fuͤr die krancken bach ſie fein roͤßlecht auff einem Roſt/ darnach geuß die Bruͤh herab.
Nim ein ander Geſchirꝛ/ oder thu die Kirſchen ſonſten auch in etwas.
Darnach lege das Brot an den Boden/ darnach Kirſchen/ vnd das ſo offt du Zeug haſt/ dann geuß die bruͤh wider daran/ vnd laß fein mit einander abkochen/ wirffs allemal herumb/ doch daß das Brot linde ſey/ vnnd die Schnitten gantz bleiben:
Wann du ſie anrichteſt/ ſo beſtrewe ſie ſonderlich wol/ dann es von noͤten.
Vnd diß ſeynd die hoͤflichen Kirſchſuppen/ auch dem krancken am nuͤtzlichſten.
Dann die wilden vnnd ſuͤſſen Kirſchen dienen dem krancken in keinem Weg/ weil ſie voͤllig vnnd zu dem Fieber geneigt ſind.
Auff ein ander Form.
NJmb ſolche Kirſchen/ oder auch wol zeitige Weichſeln/ die man auff gleiche Weiß wie die andern zubereiten mag/ dann daß ſie mehr Zucker brauchen/ wegen jhr ſawre doch wann ſie wol zeitig/ thun ſie deſto rechter.
Waſch vnd truckne ſie wider/ ſie ſpringen ſonſt gern auff/ ehe ſie recht eꝛwarmen ſchneid die Stil mit einem Scherlein halb ab/ als wolteſtu ſie in Zucker legen/ Als dann wirff ſie in ein heiſſes Schmaltz/ du magſt ſie auch ohn Schmaltz in die kachel thun/ ſonderlich fuͤr die krancken/ thu ein ſchoͤn Honig mit Roſenwaſſer/ wie allezeit gelehrt/ verſchaum̃t/ vnd wider recht geſotten/ oder Zucker daran/ wañ das Honig recht bereit/ ſo iſts vil nuͤtzer dann der Zucker/ wegen ſeiner waͤrme/ weich vnd rein genug/ vnnd es dir geliebt vnd die Sach erfordert/ ſo laß ſchoͤn kochen/ biß ſie recht in der bruͤh ſieden.
Wann ſie ſo vil bruͤh geben/ daß du veꝛmeinſt die Kirſchen wolten dir zerfallen/ ſo decke ſie nicht zu faſt/ ſie ſollen aber ziemlich bruͤh haben/ darumb thu deſto mehr Zucker oder Honig daran/ ſo wird die Bruͤh deſto ehe wie ſie ſeyn ſol/ diß iſt luſtig zu einer Suͤltz/ Wiltu dann/ ſo kanſtu dem krancken ein Brot bereiten/ vnnd das in die Schuͤſſel legen/ vnnd alsdan die Kirſchen daruͤber anrichten/ vnd ein wenig ſtehen laſſen/ biß das Brot die Bruͤh annimbt/ ſo kan der krancke ſeinen Luſt deſto beſſer haben/ es kuͤhlet jhm die Hitz/ vñ gibt anreitzung zu anderer Speiß.
Ein anders.
NJmb ſolche Kirſchen/ zupffe die Stil ab/ kochs in einer kachel/ du darffſt aber kein Schmaltz darzu nemen.
Behe weißbrot auff einem Roſt/ weichs nach dem die Kirſchen recht gekocht in die Bruͤh.
Darnach zwings durch ein grob Tuch/ daß das Brot vnnd Marck allein durch gehe/ vnd die kernen vnnd heute darinnen bleiben/ machs mit der bruͤh recht/ geuß in einen tiegel mit heiſſen Schmaltz/ laß kochen wie ein kinderbrey/ beſtrew vnnd bereit es mit Zucker.
Das aber mercke/ wann du keinen Zucker nemen wilt (wie dann die Artzte faſt in kranckheiten denſelben verbieten) ſo nimb gekochte Weinbeer geſtoſſen/ vnnd mit durchgetrieben.
Jch habs wol mit Mandel durchtrieben/ ob es wol ein ander Farb gewint/ ſo faͤrbt man doch ſolchs bißweilen mit Sandel/ es gibt faſt einerley geſtalt.
Wann du es nu anrichteſt/ beſtrewe es mit Zimet oder Zucker/ nach dem es ſuͤß oder ſawer iſt.
Du findeſt auch eine Dorten von ſolchem Muß.
Ein ander Form.
NJmb wolzeitige vorgemelte Kirſchen oder Weichſeln/ binde jhr zwoͤlff oder wie viel du wilt zuſammen/ daß vnden an der rinde eine neben der andern ſey/ mach ein teiglein von ſchoͤnem weiſſen meel vnd friſchen Eyern/ vnnd einem kleinen Loͤffel voll Wein/ wie ein duͤnnes Straubenteiglein/ ſtoß die zuſammen gebundenen Kirſchen darein/ laß den Teig wol ablauffen/ ſtoß in ein wol heiß Schmaltz/ laß ſchoͤn roͤßlecht bachen/ beſtreich es wol mit Zucker.
Von duͤrꝛen Kirſchen vnd Weichſeln.
VOn duͤrꝛen Kirſchen/ ſo faſt braͤuchlich/ mag man auch ein Suppen zurichten/ wie du von den gruͤnen eine haſt/ lein daß man die Stein nicht kan herauß thun/ man wolte ſie dann weil ſie noch gruͤn ſeyn herauß thun/ welches wol ſeyn kan/ vnd muß/ ſo du vil zu thun haben wilt/ inn eim lawlechten Waſſer weichen daß ſie ein wenig erfriſchen/ vnnd darnach wirff ſie in ein wenig heiſſes ſchmaltz/ ſo lauffen ſie ſchoͤn auff/ alsdañ geuß ein wenig Waſſer vnd Wein daran/ ſo vil du nothwendig ſeyn erachteſt/ jedoch daß er warm ſey/ laß ein weing kochen/ bereit es mit dem Brot/ wie oben gemelt/ zuckers deines Gefallens im Hafen vnnd vberm tiſch.
Alſo magſtu es wol kochen/ vnnd mit brot zu einem Muß machen/ wie zuvor von den gruͤnen geſagt.
Auch kanſtu es wol kochen mit Roſin/ Weinbeer oder Drauben.
Oder wann du Zwetſchken kochſt mit vnnd ohne Schmaltz vnd Zucker/ kalt vnnd warm/ mit einem ſchoͤnen bruͤhlein/ Alſo magſtu mit gebeheten Brot ein Pfefferbruͤhlein daran machen/ Jſſet eines die Kirſchen nit/ ſo dunck es etwa mit einem ſchnitlein in die Bruͤh.
Man muß vilerley mit krancken anfangen/ damit man ſie erhalte:
Jch habe mit Gottes Huͤlff manchen ſchwachen Menſchen auffbracht/ vnd mit ſolchen vnnd andern ſachen zum Eſſen vnnd zu den vorigen Kraͤfften geholffen.
Ein Dorten von einem Kirſch oder Weichſelbrey.
MAche einen Durchſchlag von gebehetem Brot vnnd Kirſchen/ wie du vorher findeſt/ zeugs wol an in ein Dortenhafen/ thu wol ſuͤſſe Butter darein/ wann es anhebt dicke zu werden/ ſo nim klein gerieben Brot mit Zimet vnnd Zucker genugſam beſtriechen/ daß es oben ein Ranfft gewinne als wers gedeckt/ dann wan es dick worden/ ſo zeucht es das Schmaltz entpor/ das nimbt den Zeug an ſich/ darnach gib jhm ein gute hitz/ wiltu dann/ ſo mach ein faſt duͤnnen vñ wol geſchnitten Deckel von Dortenteig/ in welchem wol ſchmaltz daruͤber/ bachs roͤſch hinweg.
Auff ein ander Weiß.
BEREite die Kirſchen wie du ſie findeſt zu den rten/ wann ſie gekocht/ ſo bereit ein Kohlhafen/ wie du oben gehoͤrt/ vnd ein Brot wie zu den Dorten/ thu den Kohlhafen in ein blatten/ belegs wol am Boden herumb mit Weinbeern/ auch Jngwer geſtoſſen oder Zucker/ leg darnach daß brot herumb/ auch wie in den Dortenhafen/ beſtrewe es wie vnden zuvor geuß die Bruͤh von den Kirſchen daruͤber/ hernach ſo beſtrewe es/ ſo nimbt es das brot alles ſchoͤn an/ dann thu die Kirſchen darauff/ daß man das brot nirgend ſehe/ es ſol auch das Brot weder in Dorten/ noch darzu/ noch an den euſſerſten Ranfft gehen/ damit die Kirſchen zwiſchen dem Ranfft vnd in dem kreiß herumb ſtehen/ Alsdann habe auch eine Platten von Eyern/ wie der hafen/ aber ohn ein ranfft/ ſo breit als der Boden in der Pfann/ darin du den vntern theil gemacht haſt/ den ſchneit zu ſchmalen Riemlein/ leg es ſchoͤn wie ein Guͤtterlein darauff herumb/ wie ſonſt ein Deckel auff ein Dorten/ richts daß ſie an Orten kurtz uͤberſich ſtehen wie kleine Spitzlein oder Zaͤhnlein in der zeit/ da du ſie zurichteſt/ habe die Blatten auff einem hafen/ mit ſiedigem Waſſer |oder anderer heiſſer Koſt.
Wann du ſie verfertigt/ beſtrew es dann wider wol mit Weinbeer/ Zimet/ Zucker vnd Jngwer/ trags auff/ vnd in ein ſolchen Kohlhafen wie mans nennet/ magſtu alle andere herꝛliche Eſſen machen/ es habe Bruͤh oder nicht/ wegen groͤſſer vnd herꝛlicher Zier/ vnnd die Schuͤſſel ſauber bleib.
Aber es iſt warlich ein uͤbriger pracht/ wo man es braucht/ krancke vnd vnmeſſige Leut luſtig zumachen/ were es deſto weniger Suͤnd.
Eiu ander Gattung ein Kirſchſuppen.
NJmb die beſten duͤrꝛen Kirſchen/ waſche ſie ſauber/ legs uͤber nacht in rotem Wein/ oder andern/ den beſten den du haſt/ roͤſte ſie darnach ein wenig in heiſſen Schmaltz/ wie zuvor auch gemelt/ es heiſt wol geduͤnſt oder gedaͤmpfft/ darnach thu den Wein wider daran/ vnd Zucker/ oder iſt der Wein gar inn die Kirſchen geſchloffen/ ſo geuß ein andern darzu/ brich jhn mit eim wenig Waſſer/ laß ein wenig ſieden darnach bereits mit dem Brot/ wie die zuvor.
Du magſt wol ein ſuͤſſen Wein fuͤr geſunde Leut nemen/ ſo erſpareſtu den Zucker/ biß du ſie anrichteſt.
Wie man gruͤne Drauben durch das gantze jahr behalten ſol.
JN dem Herbſt/ wann ſich die Drauben ſchier wollen leutern/ ſo brich ab ſo viel dir geliebt/ welche nicht gar zu dick/ daß kein Vnſauberkeit darinnen ſtecke/ legs in ein friſch Brunnenwaſſer/ machs ſchoͤn/ nimb ein ſchoͤn geglaͤſten hafen oder ein klein Vaͤßlein/ lege die Drauben darein/ Nimb ein ſchoͤn Brunnenwaſſer/ ſo vil du bedoͤrffen wirſt/ ſaltz es wie ein Silper zu Haͤring oder Salmen/ geuß daruͤber/ beſchwers/ das es wol daruͤber gehe/ vermachs/ daß nichts vnreines darzu komme/ halts ſauber/ ſtoß keine Hand darein/ vnnd wann du jr bißweilen brauchen wilt/ nimbs mit dem Meſſer herauß/ was du bedarffſt/ halts ſauber/ daß kein Kahn darauff ſey/ ſo bleiben ſie ein gantzes jahr/ vnd wo du ſie brauchen wilt/ hab ſorg mit dem Saltzen/ vnd allzeit legs vorher in ein ſauber Waſſer/ etliche legens in Agreſt/ aber es iſt vnnoth/ ſie bleiben ſchoͤner alſo.
Dieſe dienen wol den krancken.
Den Agreſt zubereiten.
NJmb die Drauben wie vor gelehrt/ butz ſie ſchoͤn/ kaͤlters/ preß auß/ vnnd laß ſich ſetzen/ dann ſaltz jhn recht/ thu jhn in ein bereit Vaͤßlein/ vermachs wol/ vnnd laß vergaͤren/ behalts/ es iſt zu vilen dingẽ nutz in der kuchen/ beſonders den krancken/ die gern ſawers eſſen/ vnd man jnen den Eſſig verbeut/ iñ groſſem Durſt vnd Hitz/ zu der Koſt vnd bey Fiſchen Suͤltzen.
Dieſen Safft mag man mit Zucker vnd ohne Zucker ſieden/ wie einen Quittenſafft/ dienet einem faſt hitzigen Magen/ wie auch der Sauwerampffer/ beſonders der runde Gartenampffer.
Wie man Drauben fuͤr krancke leut ſol bereiten.
WAnn die Drauben jetzt wol zeitig ſeynd/ ſo nimb ſolche die nicht dick/ ſondern duͤnne ſind/ die edlen ſind die beſten/ vnd derſelbigen Art/ kein rothe von Moſt/ vnd die ſo gar feyſt laſſen ſich nicht gern behalten/ laß ſie Morgens ſchneiden/ nach dem die Sonn ein Stund oder zwo daruͤber auffgangen/ oder ſo du kanſt das ſchoͤn anſtaͤndig Wetter/ ſo drehe welche dir gefallen am Stock einmal oder drey herumb/ laß alſo ein Tag oder drey hangen/ darnach brichs ab/ legs auff ein weiß Tuch/ leuter ein Zucker mit Brunnenwaſſer/ ſeud jhn faſt wol/ mehr dann ſonſten ein Julep/ thu jhn in das Geſchirꝛ/ darinnen du ſie behalten wilt/ wañ es rechter Waͤrm/ nicht zu heiß/ vnnd nicht gar zu kalt/ ſo lege die Drauben ſaͤnfftiglich darein/ beſchweres faſt leiß/ daß nur nicht etwa empor ſchwimmen/ die Bruͤh ſol zwey zwergfinger hoch uͤber die Drauben gehen/ wann dann die Bruͤh duͤnn vnnd waͤſſerlich wird/ ſo nimb herab was du darauff gelegt haſt/ vnd geuß ab das Lab/ vnd ſeuds widerumb wie zuvor/ vnd das ſo offt es von noͤten/ wann du es aber recht triffſt/ darffs nicht vil abſeigens vnd ſiedens/ es werden ſonſt die Drauben gar zu lehr/ doch ſollen ſie ſich ein wenig runtzeln wie die Johansbeerlein/ das geſchicht aber wann man ein wall oder zween fein ſittiglich daruͤber gehẽ leſt/ wañ ſie ein weil im erſten Lab gelegen/ das hat aber auch ſeine ſondere Rechnung/ ſind den krancken faſt lieblich zur Koſt vnd Kuͤhlung.
Ein gut Eſſen von gruͤnen vnd duͤrꝛen Weindrauben.
NJmb gute geſunde vnnd wol zeitige Drauben/ zupff die Beer ab/ zeuchs durch ein Waſſer/ daß nichts vnreines dabey ſey/ welche Drauben duͤr ſind/ diſe ſind am beſten: Vrſach/ die Sonn hat wol darzwiſchen moͤgen kommen/ darnach bereits in ein Haͤfelein/ wie du von den Kirſchſuppen findeſt/ aber Brot vnnd Drauben mit einander dann die Drauben ſind etwas eher kocht dann die Kirſchen/ laß aber ſchoͤn kochen/ das brot wol lind/ doch nicht verfalle oder muͤß ſo du es im Hafen bereiteſt/ magſtu wol allezeit die Leg Brod mit Jngwer beſtrewen/ ſie ſind fuͤr krancke von wegen der Lebern nicht faſt nutz/ doch wie allwegen geſagt/ ſo leſt man einem mehr nach dann dem andern/ wann einem krancken das Eſſen wol ſchmaͤckt/ ſo bedarff man nicht viel krumbs oder ſonderlichs erdencken.
Es iſt auch/ wie mehr geſagt/ vilerley hierin von wegen ſchwangerer frawen vnd alter Leut/ die etwan gemeiner Speiß vnluſtig ſind/ vnd jmmer etwas ſeltzams begeren/ als wans uͤber feld herkomme.
Von duͤrren Drauben.
BVte Drauben gedoͤrꝛet vnnd behalten/ kan man das gantze jhar die krancken mit erlaben/ auch zu dem kochen brauchen/ vnnd davon bereitet man dann auch die vorgeſchriebne Suͤplein alſo: Reinige die Stil darvon/ waſch auß einem lawen Waſſer/ darnach ſo du es fuͤr einen krancken wilt/ ſo legs in ein Roſen oder Endivienwaſſer/ biß ſie ein wenig wider anziehen/ oder in ein Malvaſier oder ſonſten guten Wein:
Darnach bereite Brot was von noͤten/ thu es in eine kachel/ Wein mit Waſſer gebrochen daran/ daß es recht kochen kan/ Zucker vnd Jngwer/ auch beſtrewe es in dem anrichten wol vnd eben.
Alſo magſtu es von Zibeben vnd Weinbeern der groſſen/ die man auch Meerdraͤubel nennet/ bereiten/ ſie ſind den krancken faſt nuͤtzlich.
Vnnd von diſen magſtu auch ein Brey machen/ wie du von Weinberlein oder Roſinlein haſt/ aber dann muſtu die Kernen herauß thun/ ſie verderbẽ ſonſten die Tuͤcher vber.
Es iſt auch wie allezeit gemeld beſſer das Brod auff dem Roſt braun geroͤſtet/ vnd nicht verbrant/ dann im Schmaltz/ fuͤr die krancken.
Ein Paſteten von Kaſtanien vnd Meerdraͤublein.
NJmb die Keſten verbrenne ſie ſchnell im Fewer/ damit du ſie kanſt ſchaͤlen/ darnach waſche ſie ſauber/ auch ſo viel Meerdraͤubel/ bereit den Paſtetenhafen/ wie er ſeyn ſolle ziemlicher hoͤhe/ bereite voꝛgeſchriebenen zeug wol mit Jngwer vnnd Pfeffer ab/ thu jhn in den hafen/ vermach jhn wol/ ſo bald der hafen auffgangen/ vnnd wol hart/ geuß ein ſchuͤſſel voll Fleiſchbruͤh darein/ die ziemlich am Saltz/ du ſolt auch ein Broſen Brod darein ruͤhren/ wann du es einmacheſt/ oder von einem ſtarcken Leckuchen iſt es beſſer/ bachs ein halbe Stund daran/ vnd ſo du wilt/ magſtu ein gebratne Ganß zu vier Stuͤcken theilen/ vnd darzu thun wann du ſie einmachſt/ vnnd von der Bruͤh auß der Pfannen darein/ aber daß ſie nicht verſaltzen ſey/ weder die Ganß noch die Bruͤh/ beyde Weg ſind luſtig vnd gut/ vnd faſt ſeltzam.
Ein Dort von Erdbeern/ Kreuſel oder Strichbeerlein/ wie ſie genennet werden.
NJmb Eyer/ das Gelb allein/ oder alles miteinander/ wie du wilt/ klopff vnnd ſchlag ſie wol/ dann nimb ein guten dicken Milchrahm/ der ſuͤß/ ruͤhr ſo viel darein als der Eyer/ wol mit Roſenwaſſer/ wañ du wilt/ ſtoß Mandeln was recht iſt treibs mit dem Milchrahm durch/ aber dann nimb der Milch ein wenig mehr dann der Eyer/ halts ob einem hellen Fewer/ doch weit loß/ ruͤhrs fleiſſig biß es anhebt ein wenig dick zu werden/ laß doch nicht kochen/ ſo dann ſolle der Hafen bereit ſeyn/ ſie ſollen auch nit zu hoch ſeyn/ halb ſo hoch als ſonſten ein Dorten/ als dann geuß den Zeug dar ein/ vnd ſtelle ſchoͤne Erd oder Kreuſelbeer darein/ daß ſie halb in Zeug vnd halb herauſſen ſeyn/ vnd beſtrewe es wol mit Zucker/ daß du weder Zeug noch Erdbeer ſiheſt/ die Erdbeer ſollen mit Roſenwaſſer abwaſchen ſeyn/ auch nicht zu gar uͤber zeitig/ ſie ſind ſonſt gleich wie Muß/ aber die Stichbeerlein ſind ſchoͤn vnnd recht/ wann ſie ſchon gelb vnd lauter ſind/ ſie brauchen vil Zucker/ bach ſie ſchoͤn/ gib vnden auff ziemliche Hitz/ oben aber nit zu groß/ daß ſie ſchoͤn weiß bleiben/ ſeynd faſt bald genug/ wann du ſie im Ofen bacheſt/ lege gleich ein Papier darauff.
Auff ein ander Form.
BEreit ein Brey oder Muß/ wie du von allerhand Weinmuͤſern haſt/ mit Malvaſier oder Reinfall findeſt/ vnnd wann du es haſt in den Dortenhafen gethan/ wie vor oben:
Merck aber/ du magſt wol nicht ſo viel Eyer inn die Muͤſer nemen als ſonſten/ vnnd magſt/ wann du es wilt inn den Dortenhafen thun/ noch eins oder zwey darein thun/ mit eim wenig Roſen vnd Zimmetwaſſer/ oder wol geſtoſſenen Zimmet vnnd ein wenig Muſeatnuß/ alſo fuͤgt auch ein Dotter muß inn allweg zuckers genug.
Vnnd diſe ſeyn vnſchaͤdlicher dann von der Milch allein/ machs nicht zu feſt.
Ein anders.
MAche von Milch vnd Eyern ein gebrent Muß/ wann es erkalt/ ſo ruͤhre noch ein Ey oder zwey darein vnd Roſenwaſſer/ mache einen hafen wie zu andern Dorten/ aber nicht vber einen halben Finger breit hoch/ darnach bereits in den hafen/ beſtrew es wol mit Zucker/ ſetz die Erd oder Sttchbeer ſchoͤn geklaubt ordentlich darein/ daß das weiß wol dadurch ſehe/ der hafen ſol faſt duͤnn ſeyn/ bachs mit gemacher hitz.
Alſo magſtu ein durchgetriebnen Reiß oder Eyerkeeß nemen/ vnnd mit Eyer zucker vnnd Roſenwaſſer bereiten/ vnnd gemelte Beer einſaltzen/ vnnd die ſind am beſten.
Anderſt.
NJmb die Beer/ geuß ein ſchoͤnes Brunnenwaſſer daruͤber/ heb ſie mit einem Schaumloͤffel herauß/ laß wol vertrieffen/ thu es inn ein ſchoͤnes Haͤflein mit Malvaſier zu laß uͤberſieden/ vnter deſſen behe ein Schnitten drey oder vier ſchoͤn weiß Brot/ minder oder mehr/ nach dem du es machen wilt/ wann die Erdbeer uͤberſotten/ ſo geuß die Bruͤh uͤber das brot/ wanns wol weich/ treibs mit den Erdbeern durch zu einem Muß oder Brey/ thu ſie in ein Pfann oder kachel/ wanns anhebt zu kochen/ ſo zuckers wol/ wiltu/ ſo thu auch ein wenig ſuͤß Schmaltz darein/ richts an/ beſtrewes wol mit Zimet vnnd Zucker.
Diß iſt in hitz vnnd ſchwachheit nuͤtzlich/ denen ſo mit Stein vnd hitz der Nieren beladen dienſtlich/ ſo du aber den Malvaſier zu hitzig haſt/ ſo nimb Reinfal/ der in dem Stein vnnd Grieß faſt dienſtlich iſt/ oder Erdbeerwaſſer/ vnd alſo magſtu es im Dortenhafen bereiten/ vnd mit gantzen Erdbeern beſtecken.
Ein kalt Muß darvon.
BEhe Brot wie vor/ weiche es inn vor angezeigten Wein oder Waſſer/ waſche die Erdbeer in guten Wein/ treibe es alles mit einander durch/ machs dick vnnd ſuͤß von Zucker/ oder Zuckererbs/ oder Weinbeern/ du magſt auch etwas guts darein legen/ ſo du wilt/ aber alſo iſt gebraͤuchlich.
Alſo mag man auch ſachen von den Stichelbeerlein bereitẽ/ ſie kuͤhlen vnd lindern den Bauch am nuͤtzlichſten/ aber bey Fleiſch Fiſchen vnd Suͤltzen.
Diſe Eſſen dienen allermeiſt zu dem Stein vnnd hitzigen Nieren/ wie auch zu den Lungſichtigen/ alles von wegen der Kuͤhlung.
Ein Gebachens von Birnen.
NJmb faſt geſchlachte vnd ſafftige Birnen/ ſchaͤle ſie/ ſchneid das euſſer herab/ vnnd laß die Stil vnnd Dorſch als gantz/ hacks faſt klein/ darnach machs auch wol mit Jngwer vnd Weinbeer/ knids wol wider an/ die Birnen balg/ feuchte die haͤnde mit wol erklopfften Eyerklar/ ſo bleibts deſto lieber/ form den Butzen oben an biß auff den Stil/ wie ſie vor geweſen/ machs wol in weitzen Meel/ ſtells in eine Pfann mit heiſſem Schmaltz/ daß es wol uͤber die Birnen gehe/ bachs ſchoͤn braun/ wann du ſie herauß hebſt/ blaſe dz Schmaltz wol darvon/ beſtrewe es gleich wol mit Zucker vnd Zimet/ ſo ſchleuffts fein darein/ wañ du ſie aufftregſt/ ſo beſtrewe es wider/ gibs trocken oder in einer Bruͤh wie du wilt.
Ein gute Suͤltz fuͤr ſchwache vnd kranckeleut.
NJmb gute zeitige Aepffel/ ſuͤß oder ſawer/ nach dem ſie von noͤten/ reibs auffm Reibeyſen wie Quitten/ oder ſchneid ſie faſt duͤnn/ vnd ſtampffs in einem ſteinern Moͤrſel/ mit einem huͤltzenen Stoͤſſel/ zwings auß/ vnd ſeuds wie Syrup/ mit oder ohne Zucker/ thu Zimet vnnd Jngwer darein.
Man kan ſie auch zum Safft bereiten/ vnd Ladwergen/ die das gantze jahr bleibt.
Diſe bereit aber alſo:
Nim der beſten Aepffel ſuͤß vnd ſawer vntereinander/ am beſten die weder gar ſuͤß noch ſawer/ ſchaͤls/ ſchneid die butzen auß/ ſchneids zu duͤnnen Schnitzen/ laß von jhm ſelbſt linde dempffen in eim wol vermachten geſchirꝛ wie Quitten/ treibs durch ein tuch/ kochs darin mit ſtetem ruͤhren/ daß nicht anbrenne/ biß es dick genug wird/ etliche ſiedens mit Moſt ab/ aber ich halt nichts darauff/ diſen Weg iſts nuͤtzer/ wanns kalt iſt/ daß ſein iſt wie eine Latwergen/ daß man ein Schnitzlein mit einem Meſſer auß dem Geſchirꝛ nimbt/ Wann du es mit Zucker ſieden wilt/ ſo nimb nun Safft/ ſo leſt er ſich gieſſen wie ein Quittenlatwergen/ iſt in kranckheiten zur Labung ſehr dienſtlich.
Ein Safft von Birnen.
NJmb wol zeitige Birnen/ die viel Safft haben/ vnnd bald teig werden/ als gemeiniglich die Speck vnnd Waſſerbirnen/ vnd mehr jhrer Art/ wans ein wenig gelegen/ vnd anheben teig zu werden/ geben ſie am meyſten Safft/ ſchaͤle ſie/ ſchneids duͤñ/ vnd ſtampffs klein/ thu ſie in ein Dicken groben Sack/ leg jhn vnder ein Preſſen oder Trotten/ biß der Safft aller darvon kompt/ ſo laß jhn dann wol ſitzen/ ob was dicker Materien darbey were/ heb den lautern wol auß dem geſchirꝛ/ darein du es empffangen haſt/ in einen ſchoͤnen kuͤpffern Keſſel/ henck jhn uͤber ein helles Fewer/ wann er auffgehet/ nimb den erſten Schaum oder Faum herab/ wie võ eim wein/ aber uͤber einmal/ zwey oder drey zum hoͤchſtẽ nit darvon/ laß jhn jmmer in einem Sut gleich ſieden ruͤhr jhn offt/ vnd je mehr er dick wird/ jhe mehr ruͤhre/ daß er nicht anbrenne/ nimb jhn ab/ drey Maß geben gemeinlich eine/ oder wann die ſechs Maß anderthalbe geben/ ſo iſt es viel/ es ſol ſeyn wie ein vngenoͤtes Honig oder vngeleutert/ daß erſt auß den Weben kompt/ oder das nach dem fatmen wol wider auff ſein Stadt geſotten iſt/ alsdann thu jhn in ein Geſchirꝛ/ laß den erkalten/ thu jhn in ein Faͤßlein/ oder ander Geſchirꝛ/ du magſt Quittenſchnitz darin ſieden/ oder Pomerantzen/ es ſchmaͤckt allezeit deſto beſſer im kochen/ es dienet auch fuͤr eine Suͤltz zum Gebratens/ beſtrewe es dann mit Zimet vnnd Jngwer es bleibt etliche jahr gut.
Vnd auß diſen wie auß andern mehr iſt viel in der Kuchen zuverbeſſern/ zu Bruͤhlein/ vnnd ſonſt fuͤr Zucker zubrauchen/ fuͤr geſunde Leut/ aber fuͤr die krancken dienet es nicht/ von wegen der Leber vnd Wunden/ wie auch die Geſottenen.
Vmb ſolcher ſachen wegen ich viel herauß laſſe/ als von Bonen/ Keſten/ Erbeiſen/ Draͤubel vnnd Muſcatnuß/ gleichwol dienet ſolches im Durchbruch/ aber das wollen wir den Bawren laſſen/ die es auch mehrer theils an den Orten zubereiten wiſſen/ wo man den Wein hat.
Noch ein Gattung Quitten vnd Birnenpaſteten.
NJmb Kuͤtten oder Birnen/ ſchaͤle vnnd ſchneid ſie/ hacke ſie klein/ bereits mit Zucker an/ auch Zimet/ Jngwer vnnd Weinbeer/ thu zu den Birnen ſonderlich ein wenig Muſcatnuß.
Nimb darnach andere Birnen oder Quitten/ oder beyderley zuſammen/ ſchaͤle die Birnen vnd Quittẽ wann du wilt/ hoͤle die Butzen vnd kernen wol herauß/ fuͤlle angemachten Zeug wol darein/ was recht iſt/ ſtelle die Quitten oder Birnen inn den bereitẽ Paſtetenhafen/ kehre die Loͤcher vnterſich/ lege das uͤbrige gehaͤcke darzwiſchen/ ſampt eim kleinen wenig Schmaltz hin vnnd her/ mache dem Deckel ſchoͤn vnnd beheb daruͤber/ thu es in Ofen/ bachs auff anderhalb Stund/ oder habe acht/ wann der Hafen erhartet/ vnd der Deckel den Zeug wider laͤſt/ ſo iſt es genug.
Diſe vorgeſchriebne ſind ehrlicher vnnd beſſer/ doch ſchmeckt einem diß/ dem andern ein anders/ aber fuͤr die krancken ſind die erſten nuͤtzlicher.
Von Hieffen oder Butten.
DJeweil die Hieffen auch denen dienen ſollen ſo den Stein vnnd Grieß haben/ moͤgen ſie auch etwan wol den krancken zu einem Luſt vnnd Labung gelaſſen werden/ beſonders den Kindern/ die bereit alſo:
Wann ſie zu jhrer Zeitung kommen/ ſo bꝛichs ab in einem ſchoͤnem Wetteꝛ/ ſchneid ſie in zwey theil/ raum die Stein vnd Haar herauß/ gehe ſchoͤn mit vmb/ daß dir kein Haar daran bleib hangen/ waſch ſie ſauber/ vnd ſeuds in halb Wein vnnd Waſſer/ oder etwa mehr Waſſer/ biß ſie ein wenig lind ſind/ ſo hebs herauß auff ein ſchoͤn weiß Tuch/ nimb dann Zucker vnnd die Bruͤh darinnen ſie geſotten/ vnnd verfeim den Zucker darmit/ vnd wann er auff das halb geſotten/ ſo thu die Schaͤle wider darein/ laß mit einander ſieden/ biß der Zucker ſpinnet/ ſo behalts/ mach es recht/ ſie ſollen wol wie Weichſein Bruͤh haben/ vnd alſo bereit man ſie auch mit lauterm ſuͤſſen Moſt/ man treibts auch durch zu einer Suͤltz oder Muß/ bereits mit Quitten/ mit Zucker/ Honig vnnd ſuͤſſem Wein/ dienet wol zu ſuͤſſem vnnd kalten Bruͤhlein/ an viel Eſſen wie du ſie haſt.
Man ſtellts zum Bratens wie Cavern.
Ein gute Milch von Roten Haſelnuſſen/ von welcher zu trincken vnnd kochen iſt in der rothen Ruhr.
WEiche die Kernen in warmen Waſſer/ daß man die Haut abziehen kan/ ſtoß ſie klein/ machs wie ein Mandelmilch/ mit allerhand guten hertzſtaͤrckenden Waſſern/ auch Trinckwaſſer/ darinnen Sachen fuͤr die Krancken geſotten/ von deren gib zu trincken/ vnnd koche darvon/ wie du von der Mandelmilch haſt/ vnnd gleichſam bereite es wann es geſtoſſen/ mit Zucker/ Roſen vnd Zimetwaſſer/ wie ein Marcipan/ aber fuͤr Oblaten mach ein Eyerteig mit Zimet/ Zucker/ Muſcatnuß vnnd Roſenwaſſer gar duͤnn/ vnd ſtreichs darauff wie ein Marcipan.
Folgen etliche Sachen von Zwetſchken.
ES wollen etliche Artzte/ man ſolle zu Kranckheiten die Zwetſchken in lauterm Waſſer ſieden/ vnd kein ſchmaltz noch Zucker daran thun/ dann aber ſind ſie gar vnlieblich vnnd wollens nicht alle Krancke eſſen/ oder eſſen die mit groſſem vnluſt:
Daß dann beſſer iſt/ dann were ein Schmaltz oder Zucker daran/ ſo hab ich jhm alſo gethan/ vnd ein klein wenig ſchmaltz heiß gemacht/ vnd das allezeit gar von gutem ſchmaltz/ das newlich vnd ſuͤß eingeſotten/ damit man es nicht zu uͤber heiß darff machen:
Ja das hab ich/ ſo bald die Zwetſchken angehaben zu ſieden/ inn den Wall geſchuͤttet/ vnd laſſen abſieden/ wie recht/ hats aber der krancke auch gern ſuͤß geſſen/ vnd den Zucker/ ſo hab ich einen Zucker mit gutem Roſen waſſer von leibfarben Roſen gediſtilliert/ wie ein Juleb geſotten/ wo er nicht vor zur hand/ darvon hab ich daran auch alſo an andere Koſt vñ Muͤßlein braucht/ oder ein Violſyrup/ den ſchmeckt man nicht ſo wol als diſen/ vnnd macht kein Schleim oder Gallen/ wie etliche wollen.
Aber man mag jhn auch alſo mit einem klaren Brunnenwaſſer ſieden/ auch mag man ein Peterleinwurtzel zween oder drey in einem Waſſer ſieden/ vnd das dann mit Zucker ſieden/ wie einem Syrup/ vnd darnach zur Koſt brauchen/ wo man den Zucker ſo gar verbeut.
Auff ein ander Weiß.
NJmb Zwetſchken/ Weinbeer/ Zwibeln/ faſt gleich/ thu es mit Wein vnnd Waſſer zu/ oder Waſſer allein/ nach gelegenheit/ laß wol zu einem feinen Bruͤhlein abſieden/ wilt du Zucker daran haben/ ſtehet zu deinem gefallen:
Vnnd alſo magſtu Roſinlein/ Weinbeer vnnd Zibeben ohne Zwetſchken bereiten/ alſo gedoͤrte Kirſchen/ oder Amorellen oder Weichſel/ allein oder mit ermelten Stuͤcken/ vnnd damit kanſtu ein krancken lang erla ben vnnd erhalten.
Ein koͤſtliches Muͤßlein von Zwetſchken/ wo groſſe Verſtopffung iſt/ wo man nicht purgieren wil oder kan.
NJmb gute ſawre Zwetſchken/ waſch ſie ſauber/ eine hand voll/ ſo viel Weinbeer/ alles wol gereiniget vnnd gewaſchen/ thu ſie in ein ſchoͤnes Haͤfelein oder kaͤchelein/ vnnd Waſſer daran/ daß ſie wol zu eim Brey moͤgen ſieden/ doch ein ziemlicher Becher oder Schuͤſſelein mit Bruͤh bleibe/ hiezwiſchen nimb ein Loth wol gereinigte Senetblaͤtter/ minder oder mehr/ auch dem der krancke jung oder alt/ hart oder leiß zubewegen iſt/ thu es in ein Kaͤnnelein/ geuß die Bruͤh im ſud von den Zwetſchken daruͤber mache darnach dz Kaͤnnelein geheb zu/ ſtells gegen dem Fewer oder warmen Ofen/ vnter deſſen thu die ſtein auß den Zwetſchken/ ſtoß darnach die mit ſampt den Weinbeerlein inn eim Moͤrſel wol vnd zart/ nimb halb ſo vil Brotbroſen von gar ſchoͤnem Brot/ geuß der Bruͤh von dem Senet daran/ decks/ ſo bald es lind/ ruͤhre das Brot zart/ vnnd die Zwetſchken darunder/ folgend die uͤbrige Bruͤh von dem Senet allemal durch ein feinen Loͤffel/ daß dir keine Blaͤtter in das Muͤßlein kommen/ thu es alles wider inn das Haͤfelein/ mit eim wenig Zimetwaſſer/ vnnd Zuckers wol/ aber weder Saltz noch Schmaltz/ decks geheb/ laß auff einer Glut wol von dem Fewer kochen/ ſo lang man weiche Eyer ſeud/ ruͤhrs ein mal oder zwey/ daß es nicht anbrenne/ richts an/ haſtu kein Zimetwaſſer/ ſo beſtrewe es wol mit Zimet vnnd Zucker/ gibs dem krancken/ er ſolle aber ſonſten kein Brot eſſen/ gib jhm darnach uͤber ein Stund oder halbe ein gute Fleiſch oder Hennenbruͤh/ es purgiert gewaltig/ vnd ſtaͤrckt den Maͤgen/ du ſolt auch ziemlich Jngwer darein thun.
Vñ alſo kan man mehr Speiß bereiten/ die purgieren/ die nach einander geſpuͤret werden.
Anderſt.
KOChe einen ſolchen Zwetſchkenbrey/ wie du von Roſinlein haſt/ thu darein purgierende Roſentaͤffelein/ oder friſche Caſſia/ gib zuvor oben/ alſo kanſtu mit Aepffeln vnd vor geſchriebnen Taͤffelein ein Muͤßlein bereiten/ vnd allezeit wol Zimet vnnd Jngwer/ vnnd ſo noch mehr Sachen bey dem Fleiſch kochen.
Ein Eſſen fuͤr ſchwangere Weiber vnd junge Kinder.
NJmb ſo viel gedaͤmpffte oder gebratene Birnen/ etliche nemen rohe/ aber ich halt nichts davon/ als du bedarffſt/ ſo viel geweicht weiß Brot in einer Erbesbruͤh/ das ſol nur bloß geſchwollen ſeyn/ hacks wol vndereinander/ thu Zimet/ ſuͤſſe Wuͤrtz/ Saffran/ Zucker vnd Weinbeer darein/ ein wenig Saltz/ thu Schmaltz in eine Pfann/ als wolleſt du ein Eyer kuͤchlein bachen/ thu ein Theil darein/ darnach beleg es mit Feigen/ thu mehr darauff/ das ſol drey mal geſchehen/ bachs wie ein Eyerkuchen/ wilt du wiſſen wann der genug/ ſtich mit einem Meſſer darein/ gehet es trucken herauß/ ſo iſts genug/ wiltu dann/ ſo mache ein ſuͤſſe Bruͤh daran.
Wie man Kuͤrbes bereiten ſol fuͤr die Krancken.
DJE Krancken vnnd ſchwangern haben mancherley Luſt/ wann eines geluͤſtet von einem Kuͤrbes zu Eſſen/ ſo ſind die weiſſen runden/ die man pflegt Tuͤrckiſche Kuͤrbes zu heiſſen/ am nuͤtzlichſten/ diſe bereit alſo:
Nimb von den Kuͤrbſen ſo vil du bedarffſt/ wann ſie jetzt anheben zu zeitigen/ ſchaͤle die Rinden wol darvon/ ſchneid auch das inner zeslecht oder faslecht mit den Kernen wol herauß/ das Marck ſchneid auch zu ziemlichen Schnitzlein/ thu es mit Waſſer zum Fewer/ vnd laß ſie ſieden/ biß ſie ſich wol greiffen laſſen/ vnd zu eim Brey werden/ als dann ſchuͤtt es in ein Seigepfann/ daß das Waſſer wol darvon komme/ vnnd eben trucken ſeynd/ ſo thu ſie in ein verglaͤſten Hafen oder Kachel/ von Glockenſpeiß/ verꝛuͤhr es wol mit einer feyſten vnnd wolgeſchmackten Fleiſch oder Heñenbruͤh/ in rechter maß/ ſetz es auff ein Glut/ ſchneid Peterlein vnd Maioran wol klein vnnd gnugſam darein/ laß kochen/ biß ſie einem Brey gleich werden/ alsdann thu wol Pfeffer/ Saffran vnnd klein geſtoßnen Zimet darein/ klopff die Eyer auch zum beſten/ ſihe daß die Voͤgel wol darvon kommen/ wann du es wilt anrichten/ ſo ruͤhrs ſittiglich darein/ daß ſie nicht knollecht werden/ wiltu/ ſo thu Zucker darein: Alſo magſtu es auch mit einer feiſten gewelten milch anmachen/ oder einer guten Mandelmilch.
Vnnd aber wann die mit Waſſer bereit/ ſo mache von ein Schmaltz in einem Tiegel oder Hafen heiß/ thu die Kuͤrbeß darein/ laß alſo beheb ein weil kochen/ darnach bereits auß/ vnd alſo geben ſie gewaltig gute Dorten/ dann aber bereits vnnd kochs wie vorher gelehrt/ allein laß die Eyer herauſſen biß ſie ein wenig erkalten/ ſo zeugs mit Eyern wol an/ wiltu ſo nimb geſtoſſene Mandeln darunder/ Zuckers wol oben auff/ wann du es in den Hafen thuſt/ auch von Zimet vnnd Weinbeer/ wann du wilt/ bach es ſchoͤn vnnd ſchnell.
Vnnd dieſe Gattung alle dienen wol abnemenden Leuten/ Jung vnd Alt/ ſie geben gute Nahrung/ kuͤhlen/ machen vil Gebluͤt/ jhre Feuchtigkeit dienet jhnen wol von wegen der außdorrenden kranckheit.
Eine Krautdorten.
NJmb Binetſch/ oder den ſchoͤnen gelben Mangolt/ oder ſo du es fuͤr ein Kranckes wilt/ Borꝛagen/ Lattich vnnd andere Kreuter darunder/ ſo jhm zu ſeiner Kranckheit dienſtlich ſeyn/ reinig es/ waſch es ſauber/ ſchwing das Waſſer wol darvon/ hack es klein/ mache Schmaltz heiß/ laß geheb bedeckt auff einer Kohlen gemach kochen/ biß daß es linde wird/ darnach laß ein wenig uͤberſchlagen/ weich ein Broſen weiß Brot inn einem Milchrahm oder Mandelmilch/ ruͤhr es in das Kraut/ klopffe Eyer wol/ nach dem die Dorten groß ſolle ſeyn/ es ſol in der dick en ſeyn wie ein duͤnnes Teiglein/ darauß man etwaͤs baͤcht/ thu wol Weinbeer vnd Meerdraͤubel darein/ aber aller erſt/ wann du es inn den Hafen thuſt/ daß es nicht wie ein Hauffen zu boden falle/ wol Pfeffer vnd Saffran/ ſaltz es recht/ zuckers ziemlich/ nicht gar zu vil/ bereits/ vñ bereit den Hafen/ geuß darein/ lege hin vnd her mit dem Meſſer an den Boden Stuͤcklein ſuͤß Schmaltz/ wann ſie jetzt in der Pfannen oder Ofen iſt/ damit ſie nicht auffſchieß/ wann ſie nun geſtanden/ vnd das Schmaltz zugangen/ ſo habe wolgeſtoſſen Zucker vnd Zimet vnter einander/ da beſtrew es ſo dick/ daß man das Kraut nicht ſihet/ gib jhm oben herab ein gute Hitz/ daꝛnach wirds genug ſeyn/ ſie ſeynd trefflich gut.
Ein ander Form.
MAch ein guten Eyerzuͤger/ wie du weiſt/ oder einen guten feiſten ſuͤſſen Kaͤß/ preß das Molcken wol darvon/ treib den Zuͤger zart/ hat das Kraut etwas bruͤh/ zutreib jhn mit/ hats keine/ ſo nim Eyer biß du das Kraut darunder thun kanſt/ es ſol der beyden Zeug faſt gleich ſeyn/ doch mehr Kaͤß oder Zuͤger dann Kraut/ bereits darnach mit Eyern vnnd ſuͤſſem Milchrahm gleich/ auch Zucker vnd Weinbeer/ bereits mit wol ſuͤſſem Schmaltz in den hafen/ bachs/ beſtrew es oben wol mit Zucker.
Ein anders.
BEreit ein Zeug wie den erſten/ allein reib ein guten Parmaſankaͤß/ den thu vnder den Zucker/ fuͤr die Zimet auch Muſcatnuß/ bachs wie recht/ wiltu dann/ ſo thu den Kaͤß darein: Alſo nimb Kraut das gekocht/ wie oben gelehret/ darunder thuein gute Hand voll deß geriebnen Kaͤſes/ auch gnugſam Pfeffer vñ Saffran/ machs mit Eyern recht/ wiltu ein wenig Milchrahm oder geweicht Brot/ ſie werden lucker darvon/ ſuͤß Schmaltz/ Zucker/ Saltz nach dem der Kaͤß geſaltzen iſt/ du magſt allezeit Peterlein/ Maſeran/ oder des edlen Jſops darzu nemen/ damit man dem Kaͤß ſeine Art bricht/ auch Kuͤmmel.
Ein anders
MAche welcher Gattung du wilt von obgemeltem Zeug der Krautdorten/ welche du wilt/ die erſte Gattung iſt fuͤr die Krancken am beſten/ zeugs mit Zimet vnnd Zucker wol an/ bachs in ein einem Moͤrſel/ mach ein wol ſtarck Zimetbruͤh daruͤber/ gibs weil es wol heiß iſt/ thu wol ſuͤſſe Schmaltz darein/ ſo gehet es auch deſto lieber herauß.
Ein Dorten von Kaͤß.
NJmb ein ſchoͤne flache Kachel/ oder ſo du eine haſt/ von Stuͤrtz oder Kupffer/ die zu ſolchen flachen Sachen geruͤſtet iſt/ iſts deſto beſſer/ ſie ſol inwendig keinen boden oder Schart haben/ wie andere Paſtetenpfannen/ mache den Boden von Teig wie zu andern Dorten/ welger jhn ſo breit die Pfann oder kachel iſt/ leg jhn darein/ zeuchs ein wenig an den Orten auff/ ſtrewe ein gute hand voll geriebnen Kaͤß oder zwo darauff/ nach dem ſie groß/ darnach ſchlag acht oder zehen Eyer darauff/ ſtich mit einem Meſſer darein/ oder ſo du wilt/ klopff ſie zuvor/ ſie werden geſchlachter/ ſo lege ſuͤſſe Schmaltz hin vnd wider/ ſtrewe aber Kaͤß darauff/ vnd ſo du wilt/ Zucker vnd Pfeffer/ bachs mit guter gluͤt ſchnell hinweg/ trags warm fuͤr/ laß nicht hart außbachen.
Knoͤdlein von dem Kaͤß.
REibe Brot vnnd Kaͤß/ zwey theil Brot/ den dritten aber Kaͤß/ machs mit Eyern recht/ nicht zu duͤnn/ daß nicht rinne/ pfeffers wol/ vnd thu auch Muſcatbluͤh vñ Saffran darein/ legs in ein ſiedende Fleiſchbꝛuͤh/ alle mal foꝛnen in den wall/ laß faſt langſam ſieden/ zuvor bachs ſchnell braun in dem ſchmaltz/ es gibt eine faſt gute Bruͤh/ die du einem krancken der Kaͤß jſſet/ wol darffſt geben/ als wann du ein gar ſchwache Suppen haſt/ ſo reib ein wenig Kaͤß/ vnd wirffs in Wall/ er ſeud zuſammen/ ſo trucke jhn mit einem Loͤffel auß/ es gibt jhm gleich ein guten geſchmack/ als wer es gewuͤrtzt.
Diſer aber ſol kein gemeiner Bawrenkaͤß/ ſeyn/ ſondern von den guten Schweitzerkaͤſen vnd Welſchen/ auch Hollender vnnd der gleichen/ wann ſie hart werden/ ſeynd ſie zu ſolchen ſachen nuͤtzlich.
Ein Kaͤſeſup/ ſo man einer Kindbetterin geben darff.
REibe von dem beſten Kaͤß/ wie vor gemeldet/ eine gute Hand voll zwo oder drey/ nach dem du viel oder wenig machen wilt in ein Geſchirꝛ daß da gut darzu/ haſtu keine Fleiſchbruͤh/ oder jſſet jrgend eines kein Fleiſch/ ſo nimb ein Waſſer daß da wol ſeud/ ſo vil du zu der Suppen bedarffſt/ geuß uͤber den geriebnen Kaͤß/ er laufft zuſammen/ ſo trucke jhn mit dem Loͤffel/ laß die Bruͤh darvon in ein Haͤfelein/ geuß mehr daran/ truck vnd knitt den Kaͤß wol/ biß du ſiheſt daß gar kein Krafft mehr darinnen iſt/ dann ſetz es zum Fewer/ mach ein heiß Schmaltz darein/ Saffran vnd Muſcatbluͤh/ ſaltz es recht/ ruͤhrs allgemach biß es ſeud/ wiltu dann/ ſo laß alſo/ wann auch etwan eins nicht gern gewuͤrtzt jſſet/ nimb ein wenig geſtoſſen Pfeffer oder Kuͤmmel/ etwa das Gelb von einem Ey/ je nach gelegenheit/ vnd dieweil alle grobe Materia darvon kompt/ ſind ſie vnſchaͤdlich.
Vnnd alſo macht man ſie von den weiſſen vnd gruͤnen Schweizerkaͤß.
Noch andere vil vñ mancherley Eſſen werden von Kaͤß vnd Zuͤger bereit/ aber von wegen jhrer grobheit laß ich ſie vnbeſchrieben.
Dann wie vor mehr gemelt/ iſt meines Vorhabens nicht/ alle ſeltzame Schleckerey zu beſchreiben/ der ich noch wol ein Buch zuſammen bringen wolt/ ſondern nur diſe/ ſo fuͤr Krancke vnd Schwangere dienen/ auch fuͤr Alte/ ſo bißweilen auch mancherley Geluͤſt haben/ was daſelbſt mag zugelaſſen werden.
Folget von Eyern.
Eyer ſo auch die Febriſchen eſſen doͤrffen.
WAnn einem die Eyer verbotten ſind/ vnnd doch ein ſonder Luſt dieſelbigen zu Eſſen hat/ ſo ſihe daß die Eyer friſch ſind/ vnnd wann es moͤglich/ allererſt von der Hennen kommen/ felle ſie inn einem ſiedenden Waſſer/ die man dann außgefaͤlt oder verlohren heiſt/ laß nicht hard werden/ nim ſie mit einem Schaumloͤffel herauß/ das kein Waſſer darbey bleib/ in ein flaches Schuͤſſelein/ daß auff einer andern mit heiſſem Waſſer ſtehen ſolle/ decke einen Teller geheb daruͤber/ kehrs ſittiglich von einer Seiten zur andern vnderſich/ damit kein Waſſer darbey bleibe/ geuß Roſenwaſſer daruͤber/ vnd Zucker darauff/ ſie ſchaden nichts/ oder bereite zuvor von Sawerampffer ein Safft alſo:
Wann du ſie gewaſchen/ ſo ſchwings durch einen Sack/ oder durch ein ſauber Tuch/ auch ein wenig Serin oder Sateron/ wie Salat/ das kein Waſſer darbey bleib/ ſtoß es inn einem Moͤrſel/ treibs durch ein ſauber Tuch/ nimb deß lautern Saffts/ ſo viel du bedarffſt/ in ein Schuͤſſelein/ darzu gar ein wenig ſuͤß Schmaltz/ daß man es kaum vermercket/ ſampt eim wenig Saltz/ laß vnder einander in der Schuͤſſel ſieden/ bereite die Eyer wie zuvor/ legs darein/ gib ſie.
Alſo magſtu es mit einem Agreſt von ſawren Weindrauben|/ machen/ ſo man diſen nicht haben kan/ bereit ein mit Gerſtenkraut vñ Weitzen/ Erbſenſafft iſt auch gut/ aber nicht fuͤr die krancken von wegen der Fieber/ ſonſten ſind ſie faſt gut/ wann man die Eyer alſo mit Agreſt oder ſonſten gute Kraͤuter mit Eſſig bereit.
Ein faſt herꝛlich Gebachens.
NJmb vier oder ſechs Eyerdotter/ reiß wol/ thu ein Loth oder zwey Roſenwaſſer drein/ einer Nuß groß Schmaltz darzu/ mit drey Loth guter Zimet/ zwey Loth Jngwer/ ein halb Loth langen Pfeffer/ ein halb Loth Muſcatnuß/ ſtoß ziemlich rein/ den Zimet behalt halb/ vnd ſtoß jhn grob/ daß er lang ſey/ das uͤbrige thu alles in die Eyer/ ſampt zehen oder zwoͤlff Loth reinen gebeuteltem ſchoͤnem Zucker/ ein wenig Saltz/ vnnd wirck jhn mit einem faſt ſchoͤnen klaren weiſſen Meel auß zu einem Teig/ wie zu Schneeballen/ vnnd andern dergleichen ſchoͤnen Gebachens.
Darnach habe einen ſchoͤnen wol verglaͤſten Form eines Huts/ wie es dir gefelt/ der ſolle inwendig auch hol ſeyn/ inner halb vnden an dem Stuͤlpen ſol er drey Fuͤßlein haben/ daruͤber zeuch den teig/ form jhn dem Hut nach/ mach eine Form einer Schnur darumb/ ſtelle jhn gegen dem Fewer nicht zu nah/ vnnd vnden darunder ein ziemliche Glut/ kehr jhn ſtetigs vmb/ biß er alſo genug gebachen/ ſo nim ein Loht drey oder vier zucker den/ ſeuds mit guten Roſenwaſſer zu wol ſtarcken Juleb/ vnd ſalb mit einem kleinen Penſelein den Hut uͤberal wol/ darnach ſtrewe den grobgeſtoßnen Zimet allenthalben darauff/ vnnd ſo er ein wenig daran erhartet/ thu jhn ab der Form/ ſo ſihet er wie ein grawer Filtzhut.
Vnnd diß iſt auch wol fuͤr alte ſchwache Leut ein Stuͤcklein zu morgens/ vnnd einen | trunck Malvaſier darzu/ es habens an etlichen Orten die Diener inn dem Brauch/ ſo winterszeit im Laden ſitzen/ vnnd wo ſie jhre Geſchaͤfft zuverꝛichten haben/ da ſie vil an der Kaͤlt ſeyn muͤſſen/ er ſol etwan zwey Meſſerꝛucken dick ſeyn.
Ein Gebachens von einem Eyerkuchen.
KLopff die Eyer deines Gefallens wol/ ſchneid weiß Brod/ wie ein Weinſuppen/ das ruͤhr darein/ ſo vil die Eyer anziehen moͤgen/ wiltu/ ſo ſchneid auch gute geſchmackte Kraͤuter darzu/ bachs in einem Tiegel wie ein Eyerkuchen/ vnnd daß das Schmaltz wol wider davon komme/ alsdann hacke jhn ziemlich klein/ ruͤhre wol Eyer darein/ Saffran vnd ſuͤſſe Wuͤrtz genug/ wilt du geſchnittene Feigen oder Weinbeer/ ſaltz es recht/ bach es wie Kraͤpfflein oder Knoͤdlein.
Ein Kindereſſen.
SEud die Eyer hart/ hacke ſie/ vnd thu ein Schuͤſſel mit Milchrahm daran/ geuß in heiß Schmaltz/ ruͤhrs biß es kocht/ ſo ſaltz es vnd zuckers/ gibs/ es ſtopfft etwas.
Auff ein ander Weiß.
NJmb gute truckene Aepffel/ ſchaͤls/ vnnd ſchneid ſie gewuͤrffelt/ reine Meerdraͤubel oder Roſinlein/ wie es etliche heiſſen/ eines ſo vil als des andern/ mache mit eim wenig Saffran vnd Zucker oder Honig vntereinander geſotten/ ein Teiglein/ wirff es darein/ bachs wie Knoͤdlein oder Knoͤpfflein/ oder in einem Tiegel/ daß es nicht vil Schmaltz an ſich ziehe.
Gute Krapffen.
NJmb ein halb Maß ſchoͤnen Honig/ den feim wol/ vnnd ſeud jhn wider auff ſein Stad/ darnach thu ein ziemlich Becherlein voll gutem Malvaſier darein/ laß einen Wall thun/ vnder deß habe bereit ein geduͤrꝛet ſchoͤn weiß Brot/ geſtoſſen vnnd rein gebeutelte daß es iſt wie Meel/ darnach nimb ſo viel von einem guten Leckuchen/ der von guter Specerey gemacht/ auch zwey Loth Zimet/ vnd ein Loht Jngwer/ ein Loth Muſcatnuß/ Naͤgelein/ drey Quintlein/ Galgant ein halb Loth/ Paris Cardamoni/ Cubeben ein halb Quintlein/ alles grob geſtoſſen/ vnnd dann mit dem Brot vnd Leckuchen in das Honig geruͤhrt/ vnnd deß ſo vil/ daß es wird wie ein Roſenlatwergen/ diß brauch zu guten Krapffen/ inn einen gewuͤrtzten Teig/ wie du weiſt/ bachs in dem Ofen oder Pfann ſie dienen wol fuͤr alte Leut die kalte ſchwache Maͤgen haben.
Ein gewaltig ding fuͤr alte/ ſchwache/ abnemende Leut.
SO ein Menſch alt oder jung in groſſem abnemen were/ ſo ſihe vmb ein feine ſaubere Saͤugerin/ die nicht zu alt oder zu jung/ vnd die wol ſaͤuget/ auch geſundes Leibs ſeye/ wo es anderſt/ muß man ſie zuvor ein wenig purgieren/ deren gib einen Tag vier oder ſechs darnach gute Speiß/ wie einer kindbetterin zu eſſen/ vnnd laß ſie alle Tag ein mal vier außſaugen/ darnach laß ſie das Kind oder Altes ſaͤugen/ vnd koche dem krancken Brey vnd Muͤßlein von jhrer Milch/ vnd alles was dem Krancken dienſtlich iſt/ er aber nit brauchen kan/ das ordne der Saͤugerin zu jrer Speiß vnd Tranck/ pfleg jhrer wol/ belade ſie nicht mit groſſer arbeit/ ſondern das ſie ein rechte Vbung hab/ die luſtig vnnd froͤlich machet/ aber keinem Mann ſolle ſie beywohnen/ keuſcher Art ſol ſie ſeyn:
Von jaͤrigen Kuͤtzlein/ ſo man ſie haben kan/ ſol ſie am meiſten eſſen/ vnd Schuͤſſelmuͤßlein vnd andere Muͤßlein/ ſo du mit Brot vnd Mandeln/ auch von Krafftmeel haſt/ von Geißmilch gekocht/ auch dieſelbige getruncken/ vnd diß iſt erfahꝛen bey alten vñ jungen.
Wuͤrſt von Mandeln.
SToß Mandeln faſt klein/ zeugs an wie ein Dortenzeug/ es ſeyn gleich lauter Mandeln/ oder halb Zuͤger oder Brot/ wie es dir geliebt/ oder ſo du wilt/ ſo machs mit lauter Roſenwaſſer vnd Eyer an/ alsdann brats etwas ſchneller/ fuͤll es in Bratwuͤrſtdaͤrm/ legs auff ein Roſt/ brats gemach/ kehrs jmmer vmb/ daß ſie nicht ſpringen/ verknuͤpffs bey den Orten/ daß ſie nit herauß lauffen: Alſo magſtu es von lautern Bꝛot/ ſo wol von Mandeln bereiten/ Eyerbrot iſt faſt gut/ wann man das Roſenwaſſer nicht ſpart/ ſo jſſet man es fuͤr Mandeln/ aber dann ſchneid wol Zimet faſt klein darein/ ſampt gnugſamen Weinbeern/ ſo darffſtu nicht vil Zuckers/ wann man nicht gern Zucker jſſet/ du magſt es wol ſchnell im Schmaltz wegbachen/ wann du es gern braun haſt/ es iſt nuͤtzer/ dann auff dem Roſt treuffts/ oder hab einen Penſel wie du zu den Paſteten brauchſt/ vnnd ein zerlaſſenes Schmaltz/ aber nicht heiß/ nur daß du den Penſel darein ſtoſſen kanſt/ vnd die wuͤrſt damit beſtreichen/ die Daͤrm ſchaͤle hernacher darvon/ oder laß alſo biß man ſie jſſet/ nach gelegenheit/ bey allen leg ein klein wenig Saltz in den Zeug.
Ein herꝛlich Eſſen von gedoͤrtem Teig.
NJmb Eyer ſo viel dir geliebt/ das Gelb iſt das beſte/ thu darzu genugſam Pfeffer/ Jngwer/ Saffran/ Muſcatnuß vnd Bluͤhe/ ſampt allerhand gutem Gewuͤrtz/ deines gefallens/ ſaltz es ein wenig/ vnd ruͤhrs mit ſchoͤnem Meel zu einem teig/ verſuch jhn/ iſt er nicht ſtarck genug von dem Gewuͤrtz ſo wuͤrtz jhn baß/ dieweil er nicht genug ſtarck iſt/ er ſol faſt reſch ſeyn/ wilt du ein wenig Zucker darein haben/ ſo ſtehet es bey dir/ alsdann wircke jhn ſo trocken auß als du kanſt/ welgere oder waͤlle jhn darnach zu ſchmalen Riemlein/ ohn gefehr eines ziemlichen Meſſerꝛucken dick/ ſchneid jhn duͤnne wie Hobelſpaͤn/ oder faſt klein geſchnittene Ruben/ waͤll oder welgere die Riemlein Teig in drey oder vier Finger breit/ dann ſchneids uͤberzwerch/ ſo gibt es etliche Laͤng/ legs auff ein Papier oder Blaͤtlein/ thu es inn ein Bachofen wann das Brot herauß kompt/ oder Winterszeit in ein Ofenroͤhr oder kachel/ laß es nicht verbrennen/ aber daß es ſchoͤn roͤßlecht werde/ wie es dann der Teig an jhm ſelbſten gibt/ wegen deß Saffrans/ behalts inn einer Schachtel an einem truckenen Ort/ ſie bleiben ein Viertheiljahr/ vnnd weit laͤnger:
Wann du ein ſchwache Fleiſchſuppen haſt/ ſo wirff eins zehen oder zwoͤlff darein.
Wann du es jetzund anrichten wilt/ wann ein Wall zween oder drey daruͤber gehen/ ſo geſchwellen ſie/ vnd ſchmeckt die bruͤh gar wol/ iſt ſie dann fuͤr ſich ſelbſten nicht boͤß/ ſo wird ſie noch beſſer/ thu es im anrichten auff die Suppen.
Ein anders.
NJmb deß Zeugs eine hand voll/ mehr/ nach deinem gefallen/ thu jhn in ein haͤfelein oder kaͤchelein/ das recht/ thu ein gute feiſte Bruͤh darein/ ſchneid Peterleinwurtzel darzu/ wiltu/ laß ſie wie recht/ thu jhn in ein blatten/ vnnd mehr Bruͤh/ daß es iſt wie ein Gerſten/ mit Schnitten oder Loͤffeln/ es iſt gut/ laß nur nicht zu weich ſieden.
Anderſt.
LAß es nur ein wenig mit einander geſchwellen/ nicht gar auff jhre Stadt/ dann laß alſo/ oder ſchneids wie Linſen/ oder ein wenig groͤſſer/ nach dem ſie dick ſeynd/ daß ſie faſt wol rund bleiben/ vnnd wirffs inn ein wol heiß Schmaltz/ daß es ſchnell braun werde/ das nimb wider mit dem Feimloͤffel herauß in vorige Bruͤh/ laß wider einmal daruͤber gehen/ wiltu/ ſo wuͤrtz es beſſer/ es wird die Bruͤh fein ſchleiter oder dick darvon/ wañ es dir geliebt/ ſchneid Peterlein oder Binetſch darzu/ faſt klein/ es iſt gut/ vnd weiß es doch niemand zu vrtheilen/ es iſt auch wol einem krancken zum luſt zulauſſen.
Kroßeyer.
KOche das Kraut wie vor oben/ laß die Bruͤh ſo es gibt wol darvon/ ſchneids oder hacks/ Nimb dann gerieben Brot/ deß beſten ſo du haſt/ ſo vil als kraut oder Zuͤger/ wil du/ nimb ein wenig Kaͤß/ aber fuͤr die Krancken nichts/ wuͤrtz es wol/ ſo du wilt/ ruͤhre das Gelbe von eim Ey darein/ nimb Weinbeer darzu/ machs recht/ bachs mit dem Weiſſen/ wie du mehr haſt zu Kroßeyern.
Anderſt.
NJmb guten Mangolt oder Pinetſch gereinigt vnnd gewaſchen/ wider geſchwungen/ ſchneid den ziemlich klein doch nicht zu faſt/ thu es inn eine Kachel mit einem heiſſen ſchmaltz/ deck jhn gehebe zu/ dann gibt es ſelbſten Bruͤh/ daß es gar lind dariñen kocht/ ſaltz vnd pfeffers/ ſampt Eſſig wenig oder mehr/ nach Nothdurfft/ vnnd ein jedes gern jſſet/ du magſt auch zu zeiten neben dem Pfeffer ein Saffran vnnd ſonſten ſuͤſſe Wuͤrtz darein thun/ wiltu dann gern die Bruͤh die es gibt darvon thun/ ſo du gute Fleiſchbruͤh haſt/ oder ein gute Fleiſchbruͤ/ ſo thu kein Schmaltz in die Kachel/ biß du die Bruͤh/ ſo du wilt/ daran thuſt/ alß dann zeugs weiter an/ wie vor oben.
Zu einem ſolchen Kraut magſtu von Fiſch vnd Fleiſch gebratens oder gebachens geben/ was du wilt/ wie du mehr Eſſen finden wirſt.
Ein anders.
KOche das Kraut wie vor oben/ thu darnach ein faſt feiſten Milchrahm daran/ brenne ein wenig Brod daran/ gibs/ wiltu/ ſo nimb Weinbeer.
Aber fuͤr die Krancken gehoͤrts nicht/ es ſey dann in dem abnemen/ iſt dann das Kraut ziemlich alt/ ſo bruͤh es ein wenig/ bals wol auß/ laß auch im Schmaltz roͤſten/ nach dem Brot/ darnach bereits wie die andern.
Auff ein ander Form.
NJmb ein Kraut das ziemlich gebruͤhet/ doch nicht zu ſehr/ in ein blatten groß geſchnitten/ thu wol Pfeffer zur Fleiſchbruͤh was recht iſt/ haſtu keine/ ſo laß das Kraut bloß von dem Waſſer vertrieffen/ gib jhm genugſam ſuͤſſe Butter/ ein wenig Eſſig/ daß man es nicht daran ſpuͤren mag/ pfeffers wol/ laß gedeckt auff einer Glutpfannen kochen/ iſt ein faſt gut welſch Eſſen.
Ein faſt guten Krautskopff zu machen.
NJmb einen ſchoͤnen geſunden Krautskopff/ je kecker je beſſer/ thu ein kurtzes Schnitlein dahindẽ an den Kopff darein/ daß das Waſſer ein wenig durchziehe/ leg jhn in ein keſſel oder Hafen/ daß das Waſſer wol daruͤber gehe/ thu friſch Waſſer daruͤber/ ſtelle jhn zum Fewer/ decke den zu/ auch ein Kohlen darvnder/ daß der an allen Orten gleiche Hitz habe/ laß den faſt gemach in gleicher Hitz zum ſieden kommen/ vnd doch nicht ſtrudeln/ damit er auſſen vnnd innen gleich lind werde:
Wann er nun recht genug/ vnd nicht zu lind/ nimb den auß dem Waſſer auff ein ſauber Bret/ daß das Waſſer wol darvon lauffe/ dann blat die Blaͤtter ſchoͤn vñ ſeuberlich von einander biß auff den Dorſchen/ vnder deſſen bereit mit Eyern ein gute Fuͤlle/ wie du es bey den gefuͤlten Milchlein haſt/ oder nimb ein Blat oder vier von einem andern Kopff wol innen herauß/ nicht die euſſerſten/ ſeuds vorher lind/ hack es klein/ als were es geſtoſſen/ laß in heiſſem Schmaltz geheb zugedeckt/ ein wenig auff einer Glut kochẽ/ wann es dann genug/ laß uͤberſchlagen/ klopff vnder deß ein Ey ſechs oder acht/ mindeꝛ oder mehr/ nach dem der kopff groß/ es mag leicht ein kleines Koͤpfflein ſeyn zu ſechs Eyern/ klopffs faſt wol/ ruͤrhs in das gehackte Kraut/ ſampt aller hand Zibebẽ/ Roſinlein vñ geſchnitne Mandeln/ vnd wol ſuͤſſe Wuͤrtz/ laß ein wenig vnter einander kochen/ oder nimb einen guten jungen Pinetſch/ gereiniget/ gewaſchen vnnd wol geſchwungen/ hacks dann alſo rohe/ koche den auch wolbedeckt im Schmaltz auff einer Glut/ biß es lind wird/ ſo zeugs an wie vor/ allein die Mandeln laß herauß/ aber wol Saffran/ ſaltz es recht/ welche Gattung dir geliebt/ ſo ſchneid im Kopff den Dorſchen ein wenig herauß/ darnach lege die nechſten Blaͤtter daruͤber/ zwey oder drey/ wie es ſich ſchickt/ beſtreich es wol mit der fuͤlle/ leg andere/ die nechſten alſo durchauß/ biß an eins oder ſechs/ die euſſerſten da fuͤlle nichts mache es alles wol uͤbereinander geheb/ lege den in heiß Schmaltz in eine Kachel/ da er wol weite hat/ laß jhn ſchoͤn braun werden/ mach eine gute Bruͤh von Jngwer/ fleiſchbruͤh mit wein od’ eim wenig Weineſſig/ einbroͤſamlein brot/ geſtoſſene Lemonien/ wie du ſie findeſt/ daruͤber/ geuß daß ſchmaltz ab/ vnd thu es daran/ laß wol daruͤber ſieden.
Ein herꝛliche Dorten von Kabißkraut.
NJmb das Kraut/ wann es noch jung iſt/ ſchneids in vier oder mehr theil/ laß in dem Waſſer ſieden/ wann es wol lind iſt/ legs auff ein weiß Tuch/ daß das Waſſer wol darvon kompt/ hack es zum kleineſten/ bereits wie zu dem Fuͤllen inn einem Teighafen/ vnd dann klopffe noch zwey Eyer wol/ ſtreichs darauff hervmb/ vñ ſtrewe klein zermahlen Brot von Pfeffer gemengt darein/ die Broſen/ bachs ſchnell hinweg/ daß es oben roͤſch ſey/ es ſol ziemlich Schmaltz/ daß da ſuͤß iſt/ haben/ wiltu dann/ ſo laß vnd beſtreichs nicht/ behalts weiß/ vnd ruͤhre ein Hand voll Brot darein.
Alſo kan man allerhand Kraͤuter/ wann es die zeit gibt/ daß man ſie gruͤn hat/ bereiten:
Als wo im Leib ein Glied als die Lung verſeeret/ vnd offen von geſchweren iſt/ oder andern geſchwer inn Nieren/ Blaſen/ oder von ſteinen verwund/ vnd was dann ſeyn mag/ aller hand Wundkraͤuter inn gerunnen Blut/ Koͤrbleinkraut/ ſpitzigen Wegerich/ vnd ſo fort in andern Sachen andere Wundkraͤuter/ nach dem der Artz raͤth/ es thut alles ſein theil/ vnnd bedarffs zu zeiten auch alles/ es kan auch ein Krancker nicht alle Artzney brauchẽ:
Nach der Artzt Regel muß man verſuchen was man kan/ das etwas der Kranckheit zu Huͤlff komme/ wie auch inn dem trincken vil kan mit ſolchen ſachen verbeſſert werden.
Man gibt jrgend einen Verwundten einen Wundtranck/ das innen vnnd auſſen heilen ſolle/ dz thut auch im Eſſen recht.
Vnd alſo kan man die duͤrꝛen Kraͤuter puͤlvern/ vnd wie gewuͤrtz brauchen/ gute Bruͤlein an ein Fleiſch oder Huͤnlein oder ſonſten in ein Gemuͤß machen vnd bereiten/ inn der Lungſucht brauchs vorab/ daß alles Eſſen zur Speiß vnd Nahrung gerichtet ſey/ vnd zu curieren vnd heilen/ vnd da nimb dan Roſenhonig weidlich zu/ es hilfft auch in der Bruſtſucht/ wie mehr gemeldet/ ſampt andern Saͤfften in allen Kranckheiten ordentlich gemeldet.
Der dritte Theil.
Von allerhand Fleiſchwerck/ wildes vnd zames.
Ein herꝛlich Eſſen vom Fleiſch.
SO der Krancke Huͤner oder Fleiſch nit eſſen mag/ nimb das Fleiſch/ als von Kaͤlbern vnd Huͤnern/ hacks ſo kein als wann es gemahlen were/ darnach wuͤrtzs mit guter ſuͤſſer Wuͤrtz wol an/ ſaffers auch/ hacke Muſcatbluͤh darein/ du magſt auch Maioran/ Thimian vnnd Peterlein darein hacken/ thu wol Weinbeer darein/ wiltu/ nimb darzu Meerdraͤubel von Steinen oder Kernen gereiniget/ ſaltz es recht/ thu es in ein kachel oder haͤfelein/ das nicht weit ſey/ thu Wein vnd Waſſer daran/ laß ſieden/ ruͤhr es nicht/ ſo wird das Fleiſch wider an einander ſieden/ wie du mehr haſt/ aber behalts/ las das Fleiſch ein wenig erkalten/ ſchneids zu Schnitten wie weiß Brot/ legs inn heiß Schmaltz/ bachs ſchnell braun/ legs in ein Schuͤſſel/ mach ein gut ſuͤß bruͤhlein daruͤber/ von Zimet/ Zucker vnnd kraͤfftigen Wein/ oder nimb die Bruͤh darein das Fleiſch geſotten iſt/ welches das beſt/ allein bereits mit Zimet vnd allerhand Gewuͤrtz ab/ machs ſuͤß/ oder laß es alſo: Du magſt auch wol Zucker ins Fleiſch thun/ ſo wird es vñ die bruͤh ſuͤß/ wuͤrtz | es beſſer/ thu Weinbeer darein/ laß ſieden/ geuß daruͤber/ beſtrew es wol mit Zimet.
Wann mans auff dem Roſt abtrocknet/ vnnd ſchoͤn braun macht/ iſt beſſer dann im Schmaltz bachen/ vnd mit einer Bruͤh wie Fiſch begoſſen/ oder wann mans fuͤr geſunde leut kochet/ ſo hacke Speck grob darein/ ſo treuft ſichs ſelbſt/ auch ſonſt ſol man feiſt/ als rinden Marck drein hacken/ ſo vil von noͤten.
Fuͤr krancke ſol man nicht feiſt kochen.
Ein herꝛliche Suͤltz.
NJmb ein gut Hun oder Koppen/ bereits wie es ſeyn ſol/ ſchneids in vier theil/ ſetz es zu mit eim alten Wein/ drey theil Wein/ den vierdten Waſſer/ ſaltz es gar wenig/ mache der Bruͤh nicht mehr/ dann daß dir von dem geſotten ein gut Viertheil einer maß bleib/ wans verfeumt oder verſchaumt/ ſo ſtell es auff ein glut wol vom fewer/ daß es ſittiglich ſeud/ vnnd nicht vberlauffe beheb zugedeckt/ ſo bleibts bey guten kraͤfften/ vnd gehet dir nicht viel ab: Wann das Hun recht geſotten/ ſo laß die Bruͤh ab in ein ander ſauber Geſchirꝛ/ daß auffziehe/ ſo heb die Feiſte wol ab/ inn deß behe ein Schnitten oder vier weiß Brot ſchoͤn auff einem Roſt/ wol vnd nicht verbrant/ fein allgemache/ daß es durchauß wol roͤſch ſey/ legs in eine Blatten oder Schuͤſſel/ begeuß es mit der Bruͤh vom Hun/ deck es zu/ daß es fein lind werde/ zuvor aber/ ehe du die Bruͤh vom Hun abſchuͤtteſt/ ſo nimb die Leber/ welche du fleiſſig behalten ſolt inn kaltem Waſſer/ legs in den Wall/ vnnd laß bloͤßlich ein Sud thun/ ſtoß im Moͤrſel zart/ die nimb jetzt mit ſampt dem geweichten Brot/ treib es durch einen Durchſchlag mit Malvaſier oder anderm koͤſtlichen Wein/ daß es iſt wie ein Brey oder Muß/ thu Zimet gnug darein/ ein Viertheil einer Muſcatnuß/ ein theil einer Galgant/ Muſcatbluͤh/ laß auch ſampt eim Jngwer darbey ſieden/ beſonders ſo du es fuͤr eine Kindbetterin wilt.
Nun treibs alles wol vntereinander/ machs mit vorgemeltem wein recht/ in der dicke wie ein Strabenteig/ ſo eins aber kein Wein doͤrffte trincken/ oder wie offt geſchicht/ nicht koͤndt riechen/ ſo bereits mit der Bruͤh vom Hun auß/ vnnd vor allem machs mit Zucker wol ſuͤß/ behalts inn einem wol verglaͤſtem Geſchirꝛ wol vermacht/ es bleibt lang gut/ wann man ſauber mit vmbgehet.
Jſſet dann der Krancke auch Fleiſch/ ſo lege die Viertheil vom Hun auff ein ſchoͤn weiß Tuch/ laß ertrucknen von der bruͤh/ darnach legs in die Suͤltz/ laß es den geſchmack an ſich ziehen.
Vnd ſo es dick worden/ wie es dañ thut/ ſo machs mit obgemelten Sachen recht:
Vnd ſo du einem kranckẽ darvon gibſt/ beſtrewe es wol mit Zimet.
Jſſet aber der Krancke weder Fleiſch noch Huͤner/ ſo laß herauß/ vnd gib jm die Suͤltz allein/ offt hab ichs jhnen mit angeholffen/ beſonders Kindbetterin/ ſo weder Fleiſch noch Huͤner gemocht haben/ wider mit anheben eſſen/ denſelben aber laß die Muſcat herauß.
Auff ein andere Form gemein fuͤr Gaͤſte.
NJmb ein junges Schweinlein/ die von ſechs Wochen biß auff dreyzehen ſind am beſten/ ſchneids zu Stuͤcklein/ ſeud es mit halb Wein vnnd Waſſer/ daß der Bruͤh nicht mehr uͤberbleibt/ dann daß man ſechs oder acht Schnitten Brot darin weichen kan/ zu einer Schuͤſſel voll.
Nim darnach von der Schweinleber ſo groß als ein Ganßey/ ſchupffs in der ſchweinenbruͤh/ vnd ſtoß klein/ treib darnach das Brot vnnd die Leber mit gutem ſuͤſſen Wein oder Malvaſier durch/ wo man den nicht hat/ nim̃ den beſten Wein ſo du haben kanſt/ beſorgſtu daß es zu ſtarck werde/ ſo nimb von der Bruͤh darzu/ mach es rechter dicke/ machs mit Saffran fein gelb/ thu ſuͤſſe Wuͤrtz darein/ daß es wol roͤſch werde/ doch thu jhm nit zu vil/ dann wann es uͤber nacht geſtanden/ ſo laͤſt das Gewuͤrtz ſeine krafft/ iſts dann nicht ſtarck genug/ ſo verbeſſers/ thu wol Zimet vnnd Muſcatnuß darein/ die Zimet vnnd Muſcatnuß ſollen fuͤrtreffen vor allem Gewuͤrtz:
Jſt der Wein nicht ſuͤß/ ſo machs mit Zucker recht:
Jch habe vorgemelt/ es ſol in der dicke ſeyn wie ein dicker Straubenteig.
Das Fleiſch ſolrecht ſampt der Bruͤb geſaltzen ſeyn/ legs daß es trucken wird/ wie du vom Hun haſt/ darnach legs auch in die Suͤltz/ es kan acht oder vierzehen tag behalten werden/ beſonder Winterszeit/ allein was vom Tiſch abgehet/ thu nicht vnter einander/ es ruͤnt dir ſonſten/ habs allezeit an der kuͤhle/ vnnd ruͤhre es ſo offt du davon nimbſt daß dick ſetz ſich an boden.
Man heiſts ein Leber ſuͤltz.
Ein anders in groſſer Schwachheit.
BEreit mit Brot vnnd einer Huͤner oder Kaͤlberleber etnen Zeug/ wie vor oben/ allein nimb ein Vierling friſche Weinbeer/ wol gereiniget vnd gewaſchen/ in einer meſſinen Pfannen/ daran geuß einen Loͤffel voll oder zween guten Wein/ halts uͤber das Fewer/ kehr es jmmer vmb mit einem Loͤffel/ wann es wol geſchwollen/ ſo ſtampffs in einem Moͤrſel wol/ dann treib es mit dem Brot vnnd der Leber durch/ wie die vorderen/ bereit es mit gutem Gewuͤrtz wie das erſte/ oder mit Zimet allein/ nach gelegenheit.
Wiltu dann/ ſo weiche das Brot inn Zimetwaſſer/ oder in andern guten nuͤtzlichen Waſſern:
Als gediftilliert Koppen oder Quittenwaſſer/ treibs alles mit durch/ laß es wie es der Zeug gibt/ oder verbeſſers mit Zimet oder Zucker/ vnd ſolche ding richten in groſſer Schwachheit viel auß/ es ligt etwan ein Menſch in ſolcher Schwachheit daß es nicht eſſen kan/ ſo ſtreichs jhm fein mit einem Federlein ein/ es mag leicht etwas hinab kommen/ daß ein Kraͤfftlein gibt/ daß man weiter fortfahren kan/ allezeit nimb das war/ daß man den Krancken nicht uͤbereyle oder erzuͤrne.
Von dem Hirn.
Ein Gebachens von dem Hirn.
NJmb Hirn von eim Rind/ ſaͤubers von der Haut/ ſetz mit halb Wein vnnd Waſſer zu/ ſaltzs/ laß ſieden/ ein ſtund zwo oder drey/ als wolteſtu es in einer bruͤh bereiten/ wanns geſotten iſt/ ſo nimb darvon ſo vil du bedarffſt/ du brauchſt zu einem Brot groͤſſer nicht dann ein Ey.
Hacks klein/ wiltu/ ſo ſeuds Eyerhart/ nimb das Gelbe darzu/ Eyer vnd Hirn gleich/ wiltu/ ſo nimb fuͤr die Eyer ein wenig Semmel/ wiltu auch das Hirn allein machen mit andern Eyern/ kanſtu es thun/ wuͤrtz es mit Saffran vnnd ſuͤſſer Wuͤrtz/ Muſcatbluͤh oder Muſcatnuß faſt klein geſtoſſen/ wol Weinbeer/ nimb weiß Brot/ groß oder klein deines Gefallens/ die Ortbrot ſind am beſten/ doch nach dem du geſchickt biſt/ ſchneit ein Schnitten herab/ vnnd bereits wie du hie vor haſt/ in die Eyer/ vnd fuͤll gemachten Zeug darein/ vnnd bachs im Schmaltz/ ſchoͤn vnnd trucken/ fuͤll es nicht zu ſehr/ wie offt geſagt/ daß ſie nicht auffſpringen/ auch nicht zu leer/ ſie fallen ſonſt zuſammen/ recht iſt recht in allen dingen/ mache ein gute Bruͤh daruͤber deines Gefallens/ wann du dann wilt/ ſo zuſchneids zu Schnitten/ du muſt ein gutes meſſer haben/ daß ſie dir nicht brechen/ zeuchs durch geklopffte Eyer/ als wolteſtu Guͤldenſchnitten bachen/ bachs faſt ſchnell weg/ beſtrew es mit Zucker vnnd Zimet/ gibs warm/ ſie ſind faſt wunderlich vnd auch gut.
Mehr Eſſen von dem Hirn.
NJmb Hirn von einem Kalb oder Rind/ wie du wilt/ ſo daſſelbige von der Haut gereiniget/ ſo thu es in einen tiegel oder kachel/ wie mans nennet/ zum Fewer/ daran Wein vnd ein wenig Waſſer/ ſaltz es nicht zu vil/ ein wenig Kuͤmmel/ dann laß ein Stund zwo oder drey ſieden:
Wann ſie mit obgenandten ſachen nicht wol abgekocht ſeynd/ ſo iſts ein vngeſunde Tracht/ derwegen diſe/ wann ſie in dem Kalbeskopff geſotten werden/ iſts ein vngeſunde Tracht/ vnnd ſol keinem Krancken zugelaſſen werden.
Vnd iſt ein loͤblicher Brauch an etlichen orten/ da mans ſehr auß den Koͤpffen nimb/ fein ſaͤubert/ in einem Wein vnnd Kuͤmmel fein abgeſotten/ vnd zu letzt ein Eſſig darzu/ vnd auff das truckeneſt ohn anbrennen abgekocht/ darnach zu dem Kopff wider gelegt/ vnd wol mit Jngwer beſtrewet/ dann alle Feuchtigkeit des Kopffs ſteckt inn dem Hirn/ derwegen ſol man jhm ſein Gifft mit Wein vnnd Eſſig benemen.
Vnd iſt ein groſſer vnverſtand bey den Leuten/ die da meinen/ daß es gar ein leichte Speiſe ſey/ vnd gut fuͤr die Krancken/ weil es ſich leichtlich zuruͤhren laͤſt/ vermeinen auch/ wann es einen wall thut/ wie jhrgend Eyer/ ſo ſey es genug.
Jch ſage aber/ daß es fuͤr keinen ſchwachen vbeldawigẽ Magen dienet/ vnd daß es laͤnger ſiedens bedarff als das Fleiſch/ davon das Hirn iſt vrſach/ dann was man davon kochet/ faſt wol mit Wuͤrtz vnnd andern ſachen bereit ſeyn ſolle/ alsdann laß ichs paſſiern/ es muß eins auß vrſachen vnd laͤnge der Zeit vil zulaſſen/ daß wider der Artzte Regel iſt/ derwegen ich diſes vnd anders inn maſſen mit ſeinem Zuſatz beſchreibe/ daß wenig moͤge außgeſchloſſen werden.
Wann nun das Hirn geſotten/ ſo hack es wol/ vnder deß mach ein ſchmaltz heiß/ vnd ſchneid ein Zwiebel einer Bonen groß/ dann die dient faſt wol zu dem Hirn/ wegen ſeiner zehen Feuchtigkeit/ alſo auch der Eſſig/ es were dann/ daß eines von Natur keine eſſen moͤchte/ es iſt ein Kraut das heiſt Gerthen oder Kraut/ Jſopen oder Serin/ das ſchickt ſich wol in die Kuchen/ ſchneid die Zwiebeln ſo klein/ doch daß mans nicht ſpuͤren mag/ wirff ſie ſampt einer Hand voll geriebner Semmel inn das Schmaltz/ laß roͤſten/ doch daß ſie nicht gar braun werden/ alsdañ thu das gehackte Gehirn darzu/ decks gehebe zu/ laß aber wol durch einander roͤſten/ ruͤhrs bißweilen/ daß es nicht anbrenne/ vnd hebs wol von dem Fewer/ auff guter Glut/ darnach thu wol Saffran darein/ ſampt ſuͤſſer Wuͤrtz/ geſtoßner Muſcatbluͤh/ vnd der Bruͤh darin das Hirn geſotten/ dann worzu du es brauchen wilt/ ſo ſetz es hinzu daß es ſiede/ vnd dir nach Nothdurfft Bruͤh bleibe/ du wolſt es dann trucken abkochen/ nun thu ſo vil darein/ daß es wird wie ein Brey/ wanns gekocht/ laß noch auff ein halbe oder drey Viertheilſtund kochen/ dann klopff zwey oder drey Eyer wol/ ruͤhre es darein/ laß nicht lang mehr kochen/ richt es an/ beſtrew es wol mit Jngwer oder ſuͤſſer Wuͤrtz.
Diß heiſt man ein Hirnmuß.
Ein Dorten von dem Hirn.
KOche vnnd bereite das Hirn allerdings wie zuvor/ vnd wann es fertig iſt/ ſo nimbs in ein Geſchirꝛ/ ruͤhre mehr rohe Eyer darein/ auch wol Weinbeer vnd klein geſchnittene Peterlein/ vnter deſſen hab einen Dortenhafen zubereit/ darein thu es/ leg hin vnd wider ein wenig ſuͤſſe Butter/ wiltu/ nach gelegenheit ſtrew ein wenig Zucker daꝛauff/ ſampt geſchnitten Peterleinbach es ſchnell hinweg/ wiltu dañ/ ſo bachs ſchnell hinweg in einem Moͤrſel oder Tiegel zu einem Kuchen/ mach ein Brey daran deines gefallens.
Knoͤdlein von dem Hirn.
WAnn das Hirn geſotten/ wie oben gelehrt/ ſo haͤck es/ thu ein wenig gerieben Semmelbrot darzu/ mach ein Ey oder zwey nach Nothdurfft darein/ ſampt Weinbeern/ vnd genugſamer Wuͤrtz/ gruͤne Peterlein iſt auch gut/ mach dz ſchmaltz heiß wie zu andeꝛn Knoͤdlein/ bachs ſchoͤn braun/ ſchnell vnnd roͤſch/ mache ein bruͤhlein daruͤber/ oder gibs zu einem Salat/ du magſt auch wol den Zeug auff ein teller ſchlagen/ vnnd wie ein klobwurft formen/ vnnd von dem teller in die Pfann mit Schmaltz fuͤllen/ gib jhm mit dem meſſer/ damit du es formeſt vnnd gleich macheſt/ eine huͤlffe/ wiltu/ ſo| fuͤlle ſie mit Brot/ thu aber ein Ey oder zwey darein/ vnd ein wenig Meyenſchmaltz/ aber alsdann thu kein Semmel darein/ aber Weinbeer/ fuͤlls ein/ brat es nicht zu hart/ oder ſeud es in einer Fleiſchbruͤh.
Ein gefuͤllt Hirn.
LAß das Hirn inn halb Wein vnnd Waſſer ſieden/ aber nicht ſo lang als ſonſten/ darnach hacks vnnd bereit es/ wie du von der gefuͤlten Lebern haſt/ ſo mans hackt/ wiltu dann/ ſo laß gantz/ vnd bereit es wie du hernach von den gefuͤlten Milchlein oder Brißlein findeſt.
Fuͤr das dritte/ ſo laß trucken abkochen/ darnach ſo es erkalt/ ſo zeuch es durch ein Ey/ bache es vnd mache ein gute ſuͤſſe Bruͤh daruͤber/ zum voreſſen/ darinnen etwan geſchnitten Mandeln vnd Weinbeern/ vnd gibs/ etwan mit einer Zimetbruͤh/ etwan von andern Suͤltzen bereit/ damit es von Naͤgelein braunfarb ſey/ alsdann die Suͤltzen von Aepffeln/ Birnen vnd rothen Kirſchen geben.
Ein anders
KOchs in halb Wein vnnd Waſſer genug/ vnd das dir ein ziemliche Schuͤſſel mit Bruͤh bleibt/ thu ein Schnitten drey oder vier nach Nothdurfft weiß Brot auff den Roſt/ behe es ſchoͤn/ weich es in die Bruͤh/ ſtreich es ſo dick durch als du kanſt/ oder haſtu Pfefferbrot/ wie du vor haſt gehoͤrt/ ſo thu das Hirn zum Fewer/ mach ein Schmaltz heiß/ wirff etwan ein halbe Nußſchalen voll weiß Meel darein/ daß es ein Geſchmack davon bekompt/ darnach thu den gebeiſten odeꝛ durchgezwungenen Zeug daꝛein/ laß auch ein wenig roͤſten/ wuͤrtz es mit ſuͤſſer wuͤrtz vnnd Saffran wol/ mache es mit der Bruͤh recht/ wanns noch eine halbe ſtund kochet/ daß es wie ein fein dickes Pfefferbruͤhlein ſey/ thu geſchnittene Mandeln/ Weinbeer vnnd Zibeben darzu/ laß vndereinander erwallen/ thu es in das Hirn/ laß kochen/ wie gemelt/ wann du es anrichteſt/ beſtrewe/ es wol mit Zimet.
Alſo magſtu eine Bruͤh mit Leckkuͤchlein daruͤber machen/ alſo auch ein Naͤgeleinbruͤhe auch nun von Jngwer weiß gelaſſen/ es bedarff nit viel beſchreibens/ dann ſie ſind bey menniglichen gemein.
Das Hirn/ ein Hun/ alte oder junge Dauben/ Voͤgel/ Milchlein oder Bruͤßlein mit einer Naͤgeleinbruͤh zubereiten.
SEtz es zu in halb Wein vnd Waſſer/ jedoch mehr Wein dann Waſſer/ daß es in dem abſieden nicht verſaltzen ſey/ wann es geſotten/ vnnd die Bruͤh eben recht/ ſo habe ein gebehet Brot/ faſt braun gebehet/ oder Pfefferbrot/ wie hievor/ thu es in das Schmaltz/ vermeinſtu daß es nicht ſchwartz gnug ſey/ oder werden als es ſeyn ſolle/ gar zu ſchwartz/ ſo thu ein wenig gedoͤrte Nußſchalen gepuͤlvert (welches nicht ſchaͤdlich) darzu/ mache alſo ein feines Bruͤhlein/ nicht zu dick oder duͤnn/ machs wie ein Eyerſuppen:
Nimb geſtoſſene Naͤgelein/ ein wenig Jngwer vnnd Pfeffer/ thu es mit eim wenig Eſſig darein/ es were dann die Bruͤh zuvor ſawer/ wilt du dann daß es ein wenig ſuͤß werde/ vnnd doch nicht gar Zuckerſuͤß/ ſo wirff ein wenig Weinbeer oder gar wenig Zucker darein/ vnnd dann ein wenig Muſcatnuß.
Diß ſind die beſten Naͤgeleinbruͤh.
Du magſt auch wol geriebnen Leckuchen/ der offt gebachen/ fuͤr das Brot nemen/ nach dem der es eſſen ſolle.
Dann auch nicht alle krancken von Gewuͤrtz eſſen doͤrffen.
Flaͤdlein von Hirn.
WAnn es geſotten/ zeug es an wie zu einem Hirnmuß oder Flaͤdlein/ ſchneit Schnitten von friſchen Sem̃eln/ ſtreichs auff die Schnitten wie Fleiſch vnd andere Sachen/ zeuchs durch wol erklopffte Eyer/ bachs nicht zu hart/ alles was ſo hart außgebachen/ iſt deſto ſchaͤdlicher/ wie auch/ was ſo hart außgebraten/ oder nicht wol geſotten/ halt maß in allen dingen.
Ein anders.
HAcks mit guten Kraͤutern/ wie vorgemelt/ Jſop oder Serin/ Timton/ Peterlein/ welches dir geliebt oder alle/ Pfeffer ſampt einem Ey/ ſtreichs auff/ vnnd eine daruͤber/ oder alſo wie du wilt/ zeuchs durch Eyer/ bachs.
Anderſt.
SO es in einem Kopff geſotten/ ſo loͤß den Kopff auff/ nimbs ſchoͤn herauß/ thu das blutig davon/ laß ſchnell iñ einem Pfaͤnnlein in Eſſig/ Kuͤmmich vñ Saltz ſieden/ vnder deſſen weil der Kopff trucknet/ dann belegs mit Jngwer wol/ ſtꝛeichs hoͤfflich wider in den Kopff/ thu jhn zu oder laß jhn offen/ wie du wilt.
Von der Lungen.
Ein Lungenmuß fuͤr die Krancken.
BEreite die Lunge wie ſie ſeyn ſol/ ſetze ſie zu mit halb Wein vnd Waſſer/ laß ſie ſieden/ biß ſie gar linde ſey/ es ſol ein Lung von einem Kalb oder jungen ſchweinlein ſeyn/ dañ diſe ſind am beſten/ hack ſie klein/ vnder deſſen roͤſte ein wenig gerteben Brot im Schmaltz roͤßlecht/ vnnd nicht gar zu braun/ thu darnach die Lung auch darzu/ decks beheb zu/ laß auff der Glut nit zu nahe bey dem Fewer/ kehre es je mit einem Luͤffel vmb vnder einander/ ruͤhrs/ ſo wird ſie gar geſchlacht/ wann ſie dann recht iſt/ ſo thu Saffran/ Pfeffer vnnd ſuͤſſe Wuͤrtz darzu/ ruͤhre die Bruͤh daͤrein/ darin die Lung geſotten/ die leuterſt du oben ab/ ſo vil recht iſt/ waſch Weinbeer darzu/ laß kochen/ biß fein trucken/ vnd laß nicht anbrennen/ ruͤhrs jmmer/ verſaltz es nicht/ ſo du dann wilt/ klopffe ein Ey oder zwey/ mehr oder weniger/ nach dem deß Zeugs wenig oder vil iſt/ faſt wol wie allezeit/ ruͤhrs darein wann du es bald anrichten wilt/ gibs.
Du magſt auch wol/ wann du es gern ſauerlecht haſt/ ein wenig Eſſig darein thun/ wann du es erſtlich anzeugſt/ nach dem du es auch gewohnet haſt.
Diß magſtu auch wol auff ein teller ſchlagen/ vnd wie ein Reiß zu dem bachen gebrauchen/ wann es erkalt/ alſo ſchneiden/ durch Milchrahm oder Eyer ziehen/ vnnd bachen/ in ein gutes Bruͤhlein oder trucken/ oder andere Ruͤſtung legen/ deines gefallens.
Auff ein ander Form.
NJmb ſie/ vnd bereits zum beſten auff vorige Weiß/ wuͤrtz es faſt wol/ ſampt Weinbeer vnnd Meerdraͤubel/ darnach mache es mit wol erklopfften Eyern an/ laß aber nicht darinnen kochen/ darnach thu es in heiſſen Moͤrſel oder Tiegel/ wie du jhr mehr haſt/ bachs/ oder bereit ſie in Daͤrm/ hack aber ein wenig Speck darunder/ oder ſchneid den klein darein/ vnnd ſchwell jhn vor.
Ein anders.
WAnn die Lung geſotten iſt/ ſo hacke ſie mit Speck oder friſchem Schweinenfleiſch/ damit es feiſt ſey/ wie recht iſt/ wuͤrtz es wol/ mache Eyer darein/ oder laß alſo/ thu ein wenig feiſte Bruͤh darein/ oder darin der Darm geſotten iſt/ daß es nit zu feſt werde/ auch genugſam Weinbeer/ fuͤll es in den Darm/ brat oder ſiede es/ wie du wilt/ aber fuͤr die krancken nim kein ſchweinen Zeug/ thu deſto feyſter Bruͤh darein/ was recht iſt.
Anderſt.
HAcke Lungen vnnd Speck wol/ nimb gelaͤuterten Honig in ein Geſchirꝛ/ thu den Zeug darein/ zeugs aber wol an mit ſuͤſſer Wuͤrtz vnd Pfeffer/ roͤſts wol inn einander/ darnach ſchlags auß wie das ober/ wanns kalt/ ſchneid vnd bachs/ es iſt ſehr gut/ aber fuͤr ein kranck es nim an ſtad deß Specks Rinderin marck.
Auff ein andere Form von Lungen vnd Lebermuß.
SEud die Lung in halb Wein vnnd Waſſer wol/ darnach ſchneid ſie klein/ wie man in ein Gemuͤß klein gewuͤrffelt brockt/ darnach ſchneid auch die Leber alſo/ die ſol aber nicht geſotten werden/ mach ein heiß Schmaltz/ brenn ein gerieben brot/ roͤſt braun/ vnd nicht verbrant/ thu Lungen vnd Leber darein/ kehrs einmal oder zwey mit einem Loͤffel herumb in der Pfann uͤber dem Fewer/ darnach geuß der bruͤh/ darin die Lung geſotten iſt/ daran/ ſo viel du bedarffſt/ machs wol an mit Jngwer vnd ſuͤſſer Wuͤrtz/ auch Zimet vnd geſtoſſene Naͤgelein/ wann es aneinander wolt/ ſo thu es in ein kachel/ vnnd nim denn Schweiß von dem Rehe/ ſo vil du bedarffſt/ haſtu den nicht/ ſo nim den von einer oder zweyen Huͤnern/ ſeige jhn/ vnd ruͤhre jhn darein/ laß kochen/ aber nit zu lang/ es ſol ſein/ das es ſich alles mit einander mit ſchnitten eſſen laͤſt/ in dem anrichten beſtrewe es wol mit Zimet.
Alſo magſtu von Kaͤlbern/ auch jungen Schweinlein Lung vnd Leber bereiten.
Wuͤrſt von diſem Zeug.
SEud die Lung welche du wilt/ von Kaͤlbern oder Schweinen/ nur im Waſſer/ daß es ſich zu einem Muß hacken laͤſt/ wann die gehackt/ ſo ſchwell die Leber inn derſelbigen Bruͤh/ daß ſie inwendig rot/ außwendig aber weiß ſey/ hacke es alles ſo wol als muͤglich/ thu die Haut vnd alles was aͤderig iſt darvon/ ſchwell auch Speck der friſch iſt/ wol in der Bruͤh/ laß jhn mit der Lungen ſieden/ aber nicht gar zu faſt/ dann ſchneid jhn fein duͤñ in den Zeug/ wann der genug gehackt/ ſo thu es alles zuſammen inn ein rein Geſchtrꝛ/ bereits mit grob geſtoſſen Pfeffer an/ ziemlich Kuͤmmel/ auch Saffran/ wiltu darnach von der Bruͤh das Feyſte oben herab/ machs in der dicke wie ein Straubenteig/ wiltu/ ſo thu auch Weinbeer vnd wol erklopffte Eyer darein/ verſuche ſie beyde/ wol feiſt ſollen ſie ſeyn/ fuͤlle ſie in gute Daͤrm/ haſtu dieſe nicht/ ſo nimb ein gut feiſt Netz von einem Kalbe/ mache Saͤcklein wie groſſe Daͤrm/ fuͤlle angemachten Zeug darein/ vermachs wol/ damit es nit auffgehe/ aber die Daͤrm/ ſind am beſten/ ſonderlich die Affter daͤrm von den Schweinen oder Kaͤlbern/ darnach ſeuds inn dem Waſſer/ biß ſie wol erkecken/ darnach ſo zeuchs durch ein kalt Waſſer/ vnnd behalts in einem weiſſen Tuch/ an einem kuͤhlen Ort/ wann du ſie dann eſſen wilt/ ſo ſeud ſie bey dem Fleiſch/ biß ſie recht geſotten/ ſie machen die Suppen gut/ habe ſorg daß ſie dir nicht auffbrechen/ ſonſt laufft das beſte herauß/ wiltu dann/ ſo brate ſie/ nach dem ſie ziemlich geſotten/ oder ſchwelg ſie auff dem Roſt/ ſie ſind herꝛlich gut wann du ſie recht zurichteſt/ Muſcatnuß oder Bꝛuͤh iſt auch gut darein/ in dem Netz iſt faſt ſorglich mit vmbgehen/ iſt am beſten in denſelben gleich hinweg geſotten/ oder in dem Schmaltz wie eine gefuͤlte Leber/ aber in dem Moͤrſel da muͤſſen Eyer darbey ſeyn/ vnnd wenig Bruͤh.
Ein Dorten darvon mach alſo.
BE Reit die Lungen nach dem ſie geſotten/ wie du ein gutes Lungenmuß fuͤr ein Krancken zubereiteſt/ alſo hacke es klein/ roͤſt ein wenig Brot ſo gerieben/ in welchem Schmaltz darnach auch die Lungen/ wuͤrtzs faſt wol mit Pfeffer/ Jngwer/ Saffran vñ ſuͤſſer Wuͤrtz/ thu Bruͤh dran was recht iſt/ wol Weinbeer/ laß kochen/ doch nicht gar zu trucken/ laß wol uͤberſchlagen/ doch nicht gar zu kalt/ bereite den Dortenhafen darnach/ klopff die Eyer faſt wol/ eins oder vier/ die Voͤgel thu darvon/ ruͤhrs in das gekochte/ thu es in den hafen/ bach es roͤſch hinweg/ wuͤrtz es/ beſtrew es wol mit Zimet vnd Zucker/ ehe die Eyer gar erharten/ wiltu/ ſo nimb ein wenig gerieben Brot darzu/ ſaltz es auch recht.
Ein ander Form.
SEud die Lung in halb Wein vnd Waſſer/ vnnd mache der bruͤh nicht mehr dann du gedenck eſt/ daß ſie darinnen ſeud/ vñ jꝛgend ein ſchuͤſſel voll vbꝛig ſey zum pfeffer oder bruͤhlein ſaltz es nicht zu vil/ wegen des abſiedens/ behe Brot auff dem roſt/ vnnd bereits/ wie du vor vnd hernach vil bruͤhlein haſt/ gelb oder ſchwartz/ in Weinbeer vnnd guter Wuͤrtz/ in wolbeſtelten Kuchen da hat man ein Pfefferbrot/ das man vil mal brauchet zu den Pfeffern/ diß bereit man alſo: Nimb ein Brot/ weiß oder ſchwartz/ wie es dir gefelt/ oder beyderley/ ſchneid es zu ſchnitten/ vnd leg es in ein Bachofen wann das Brot halb gebachen/ ſo wird es braun vnnd hart/ wie ein Glaß/ oder laß ein Laib in dem Ofen ligen/ ſo lang biß er hart wird/ dann ſtoß/ deutels/ vnnd behalts/ es bleibt ein halb jahr vnnd laͤnger.
Wann du dann ein Pfefferbruͤhlein machen wilt/ es ſey worauß es wolle/ ſonderlich den kꝛancken/ ſo nim ſo vil du dann weiſt/ daß du bedarffſt/ in ein geſchirꝛlein/ ruͤhr es mit Wein vnd Eſſig an/ daß es wol naß ſey/ es geſchwilt hefftig/ laß ein ſtund oder drey ſtehen/ wann du es brauchen wilt/ ſo mach ein heiß Schmaltz darein/ thu ein halbe Nußſchal voll Meel darunder/ oder mehr/ nach gelegenheit/ bren es faſt braun ohn verbrennen/ thu darnach das gebeitz darzu/ laß einmal drey oder vier in der Pfann mit dem Loͤffel herumb gehen/ darnach treibs mit der Bruͤh an/ ſo du aber wilt ein gelbes haben/ legs auff den Roſt/ wie allezeit gemeldet/ weichs/ treibs durch/ ſonſt kanſtu kein beſſere ſchwartze Bruͤh oder Pfeffer machen/ ſie ſchmaͤcken wol/ vnd ſind geſund.
Vnd wann du einẽ Pfeffer von Wiltbraͤt kocheſt/ ſo bereit einen guten loͤffel mit meel im Schmaltz/ wie zuvor gemelt/ darnach diß gebeitzten Brot genugſam zu rechter dicke/ ſo werden ſie dir nit zehe oder glat/ brentzen auch nicht von dem gebrenten Brot/ wann mans ſchaͤlt/ gehet auch nichts ab.
Mehr Eſſen von Lebern.
ERSTlich bereite den Hafen/ darnach nimb die Leber von eim Kalbe/ ſonſt iſt keine gut/ ſie were dann von einem Rehe oder jungen Schwein/ zeuch jhr die Haut ab/ vnd ſchneids in der groͤſſe wie Eyer/ wo ſie aͤderich ſind/ ſo thu ſie hinweg/ darnach ſchneid Speck oder Rindernmarck klein/ wie zu Gruͤben auff ein Gruͤnkraut/ ſtrew ein hand voll/ weniger oder mehr/ nach dem die Paſteten klein oder groß/ auff den boden/ Pfeffer vnd wol Naͤgelein/ darnach lege die Stuͤcklein Leber darein/ wiltu/ vnd ſo du gruͤne Salven haſt/ ſo ſchneid die Blaͤtlein zu Riemlein wie Speck/ vñ ſpicks mit einer kleinen Spicknadel/ in jedes Stuͤcklein eins/ alsdann beſtreich es wider mit vorigem Zeug/ Wuͤrtz vnd Speck/ ſaltz es recht/ auch wol Weinbeer/ ſpreng ein guten Eſſig wol drauff hervmb/ vermachs/ vnd thu es in den Ofen oder Pfann/ laß ein halbe Stund bachen/ vnter deſſen behe Brot wol auff dem Roſt/ oder haſtu geſtoſſens/ wie hievor/ ſo beitz bey zeit/ vnd bereits ehe die Paſteten in den Ofen kompt/ daß es wol koche/ wann du es aber auff dem Roſt beheſt/ machs ſchoͤn braun/ weich es in ein Fleiſchbruͤh/ haſtu keine/ oder jſſet man ſie nicht/ ſo hab ein wolgeſchmacke Erbesbruͤh/ treibs hindurch/ doch nicht zu dick.
Nim darnach die Paſteten herauß/ loͤß hoͤfflich den Deckel an einem ort/ daß du das Fett kanſt herauß laſſen/ thu es in eine Pfann/ vnd das durchgetriebne darzu/ laß uͤber dem Fewer mit einander roͤſten/ darnach bereits wie ein gutes Pfefferbruͤhlein an/ wie ein Wiltbraͤt mit Pfeffer/ Naͤgelein/ Muſcatnuß/ laß ſieden/ vnd geuß in die Paſteten/ wiltu ſie ſaweꝛ haben/ ſo machs mit Eſſig vnd Wein/ wiltu es dann ſuͤß haben/ machs mit Zucker/ den Deckel verſtreich mit dem gelben vom Ey/ thu es wider in ofen/ laß noch ein Viertheilſtund darinnen/ gibs darnach/ ſie ſind faſt gut/ wann mans recht bereitet.
Du kanſt es alſo in ein Paſtetenhaͤflein von Tiegel bereiten/ offt geben ſie ſelbſten Bruͤh genug/ wann die Leber gar friſch iſt:
Wann du es aber im Paſtetenhaͤfelein wilt haben/ ſo ſol ein kuͤpfferner deckel bereit ſeyn/ ſo beheb/ daß kein Dampff darvon kan/ vnd daß man jhm oben ſo wol kan Hitz geben als vnden/ ſonſten hat es ſeinen Geſchmack nicht.
Ein anders
BEreit die Leber wie zuvor in einem Teighafen oder trꝛden Paſtetenhaͤfelein/ allein nimb fuͤr den Speck friſch Rindern Marck/ klein gehackt/ auch ſo du die Leber geſchnitten/ ſo thu ſie in ein ſaubere Schuͤſſel/ daran ein Kochloͤffel voll friſch Brunnenwaſſer/ laß eine Stund oder halb ſtehen/ ſo bekompts wol ein Schweiß/ alsdann bereits mit dem Gewuͤrtz/ wie du wilt/ in dem Hafen/ ſuͤß oder ſawer/ deines gefallens/ bachs/ wann der Teighafen gebachen iſt/ ſo iſt die Leber auch genug/ vnd gibt ein feines bruͤhlein von ſich ſelbſten/ welches faſt gut.
Wie man ein Rehe vnd gute Kalbsleber zubereiten ſolle.
SChneid ſie zu ſchoͤnen breiten Schnitten/ ſo dick die Leber iſt/ ohn gefehr eines kleinen Fingers dick/ Pfeffers wol/ vnd ſaltz es recht/ mache feine klein Spißlein/ ſtoß je eins daran/ legs auff den Roſt/ daß allgemach ein wenig truckne/ vnder deſſen ſchneid Speck als wolſtu Grieben auff Kraut oder Fiſch habẽ/ laß allgemach auß/ vnd treiff jm̃er die Leber mit/ biß die Leber ziemlich gebraten/ aber nicht zu faſt oder zu duͤrꝛe/ vnter deſſen bereit ein faſt gutes Pfefferlein/ mit gebeheten Brot/ daß ſchoͤn braun/ inn Fleiſchbruͤh geweicht/ durchgetrieben/ wie du jhr wol findeſt/ oder mit Meel bereit/ vnnd wol abgezeuget/ mit Pfeffer/ wol Naͤgelein/ Zimet/ Muſcatnuß vnnd ſonſten ſuͤſſer Wuͤrtz/ laß wol kochen/ thu auch ein wenig Eſſig darein/ du habſt dann eine Bruͤh ſo zuvor ſawer were/ als etwan von einer ſawren Suppen/ oder wanns von dem Fleiſch ſawer gekocht wird/ alsdann zeuch die Spießlein auß der Leber/ lege die Leber in ein Blatten oder Schuͤſſel/ wie es ein jedes mag/ trags auff den Tiſch/ lege je eines neben das ander/ geuß das Pfefferlein daruͤber/ ſtells auff eine Glutpfann/ laß eine viertheil oder halbe Stund darauff kochen/ laß den außgelaſſenen Speck wol heiß werden/ thu jhn ſampt den grieben darauff/ beſtrewe es wol mit Jngwer/ wiltu es aber fuͤr ein krancken/ ſo nimb fuͤr den Speck gut Rindern marck/ vnd damit du auch Grieben habeſt/ ſo ſchneid Aepffel/ die gantz bleiben inn dem kochen wie Grieben/ wirffs in das außgelaſſẽ Marck/ mach es bꝛaun/ vnd thu es darnach darauff.
Ein ander Form.
LAß die Leber gantz/ vnnd ſchneid viel Schnitt darein/ wie in einen Bratfiſch/ ſaltz vnnd Pfeffers wol/ mache einen Spieß heiß/ ſtoß die Leber daran/ vnd betreuffs ſie jmmer mit außgelaſſenem Speck oder Marck/ thu aber ein wenig Eſſig darein/ vnd wol klein geſchnittene Salbey vnd Pfeffer/ deß Zeuge mache genug/ damit dir etwas uͤberbleibe/ wann dann die Leber fein gebraten/ doch nicht zu hart/ es iſt ſonſt ein boͤß vndawig Eſſen/ ſo geuß die Bruͤh/ ſo dir uͤberblieben/ in die Bratpfannen oder kaͤchelein/ ſo du darunder haben ſolt/ damit die Treiff/ vnnd was die Leber gibt/ zuſammen auffgehaben werde/ mach es heiß/ vñ ſchuͤtte es uͤber die Leber/ ſo gebachen/ wiltu dann/ ſo mache ein Pfefferbruͤhlein daruͤber/ wie vorher/ ſo du Leberſpißlein machen wilt/ ſo deſtrewe es wol zuvor mit Pfeffer/ ſaltz es recht/ ſpreng mit der hand ein wenig Eſſig darauff/ laß ein weil ſtehen/ darnach machs mit Saltz in das Netz.
Ein anders.
LAß die Leber gantz/ bereits wie erſtlich von Spieſſen geſagt iſt/ darnach ſchlags wol mit Salbey/ vnnd brate ſie mit einem Netz.
Anderſt.
MAche eine gute Eyerfuͤlle/ ſo gut du ſie haben wilt/ hacke Speck oder Marck darein/ wol genug/ macht mit ein wie ein Milchlein oder Bruͤßlein/ wilt du dann/ ſo ſchneid oder hoͤllere die Leber wie eine Bruſt/ die man fuͤllet/ thu ein theil des gehackten darein/ vnd wol Pfeffer vnnd Saffran daran/ vnd wol Pfeffer vnd Salbey/ darnach machs ein/ vnd brat es/ wiltu ſo beſchlags auch außwendig fuͤr ein gefuͤlle mit gehacktem Speck wie inwendig/ darnam das Netze.
Ein anders.
HAcke die Leber faſt klein/ thu alles was aͤderig iſt herauß/ wuͤrtz es wol mit Saffran vnnd ſuͤſſer Wuͤrtz/ klopffe Eyer ſo viel du wilt oder bedarffſt/ ſeihe die Voͤgel darvon/ treibs mit an/ darnach thu darein was du wilt/ Weinbeer/ Roſinlein vnd Zucker/ nach dem es/ der es eſſen ſol/ haben wil/ mache ein Saͤcklein von einem Netz/ thu es darein/ machs zu/ laß inn heiſſem Schmaltz braun bachen/ dz Saͤcklein ſol nicht zu voll ſeyn/ es ſpringet ſonſt auff/ haſtu dann kein Netz/ oder wilt ſonſt keins/ ſo bachs in eim Moͤrſel oder tiegel/ wie ſonſten ein Moͤrſeleſſen/ der du vil haſt/ wie auch im tiegel/ wiltu dann/ ſo laß gantz/ vnd mache ein gute ſuͤſſe Bruͤh daran/ von Wein/ Zimet vnd Zucker ſind am beſten/ wilt du dann/ ſo ſchneids zu Riemen oder Schnitten wie du wilt/ geuß aber die Bruͤh daruͤber.
Anderſt.
DJe Leber hacke/ wie gemelt/ darunder ein theil gewaͤlten Speck/ ein Zwiefel ſo groß als eine Bone/ allerley wolgeſchmackte Kraͤuter/ als Maſaron/ Timion vnd Salbey/ bereits mit Eyern vnd Weinbeern/ in Netz oder Tiegel/ wie du wilt.
Es iſt auch diſer Zeug gut in Bratwuͤrſtdaͤrm.
Schnittenvon diſem Gebachens.
NJmb eine Lung von einem Kalb oder Rind/ wie du es haben kanſt/ laß ſie auch ziemlich ſieden/ doch nicht wie ſonſten/ hack ſie mit ſampt dem Marck/ oder ſonſten Feiſt von den Nieren/ das gar friſch iſt/ darnach wuͤrtz es deines gefallens/ nach dem du es einem fuͤrtragen wilt/ alſo auch Weinbeer vnd vnd Eyer/ wiltu/ ſo laß die Eyer herauſſen/ fuͤll ſie in den Darm/ da magſt auch wol einer Bonen groß Zwifel darein hacken/ ſampt obgenandten Kraͤutern/ bereit jhn zum ſieden wie zuvor/ truckne jhn auch ab/ gib den gantz.
Auff ein ander Form.
NJmb ſechs oder acht wol erklopffte Eyer/ nach dem der Darm groß oder klein iſt/ darunder nimb je zu einem Ey zweymal ſo vil der beſten Milch/ als du es haben kanſt/ thu Saffran vnd ſuͤſſe Wuͤrtz darein/ wiltu ſie gar gut haben/ ſo thu Zucker/ Roſenwaſſer vnd Weinbeer darzu/ ſo darff auch ein Kranckes davon eſſen/ dem ſonſten jrgend Milchſpeiß verbotten iſt/ ſaltz es ein wenig/ vermach den Darm wol/ vnd fuͤlle jhn nicht zu voll/ wie allewañ er gefuͤllet vnd wol vernehet iſt/ ſolt du ein ſiedend Waſſer haben/ vnd jhn legen in ein Keſſel oder Pfannen uͤber dem Fewer/ biß er erkaltet/ vnnd wañ du jhn in das Waſſer thun wilt/ ſo ruͤttel jhn wol durch einander/ die Weinbeer ſetzen ſich ſonſten an ein Ort/ du magſt auch mit der Milch ehe du ſie vnder die Eyer thuſt/ klein geſtoßne Mandeln durchtreiben: Fuͤr ein Krancken magſtu auch ein ſolchen zuſchneiden/ vnd Zucker ſtoſſen/ vnd daruͤber machen/ dann ſie werden von den Mandeln gar keck.
Jſſet eins den Darm nit/ ſo jſſet er das inner.
Vnd auff alle Form magſtu ein Rindern magen fuͤllen.
Von Milchlein oder Bruͤßlein.
Ein gefuͤllt Milchlein.
SEud ein Milchlein in Waſſer/ doch nicht zu ſehr/ vnder deſſen bereit ein fuͤlle/ wie du von dem Hirn haft/ vñ thu jhm gleich alſo/ legs wider in die Bruͤh/ dariñen es zuvor geſotten hat/ laß noch eine Stund ſieden/ decks aber nicht behebe wie ſonſten/ es bricht ſonſten auff/ legs in ein Schuͤſſel/ vnd die beſten Bruͤh oben herab daruͤber/ wiltu es an dem Spieß braten/ ſo ſchuͤpffe es nur dz es fein keck ſey/ wiltu/ ſo legs/ nach dem es gefuͤllt/ in heiß Schmaltz/ darinnen laß es ſchoͤn braun werden/ legs trocken oder naß in eine Schuͤſſel/ oder zu anderm Brot/ es iſt lieblich/ wilt du dann/ ſo behe Schnitten von dem weiſſen Brot/ weichs in guten Wein/ mit Zucker ſuͤß gemacht/ Meth vnd Claret/ vnd was du guts haſt/ beſtrewe es wol mit gutem Tryſanet/ legs darauff/ vnnd alſo magſtu es auch zu den Hoͤrnern vnnd andern dingen bereiten/ es iſt Krancken vnnd Muͤſſigen luſtig/ wiltu dann/ ſo bereits/ nach dem es genug geſotten/ wie du von den gehackten Lebern findeſt/ vñ alſo magſtu es in geib vnd ſchwartzen Bruͤhlein ſawer vnd ſuͤß bereiten/ wie du vor von Huͤnern vnnd anderm Fleiſchwerck haſt/ fuͤr Krancke vnnd geſunde/ auch in einer gelben Suppen/ halt allezeit Maß im ſaltzen.
Ein Paſteten von einem Milchlein.
SChwell es ein wenig in halb Wein vnnd Waſſer/ mach es in den Paſtetenhafen mit ſuͤſſer Wuͤrtz vnnd Saffran/ ſchmaltz es mit Feiſten von den Nieren oder Marck/ haſt du es nicht/ ſo nimb Suppenſchmaltz/ wann es ſich ſchickt/ ſo nimb klein geſchnitten Speck/ ruͤhre ein Broſen von den Semmeln an den boden/ wiltu/ Weinbeer/ vnd ſolche ſachen/ ſtehets in deinem gefallen/ oder wann es die zeit gibt/ kreuſel oder ſtichbeer/ oder vnzeitige Drauben/ gantz oder abgezupfft/ friſch ab dem ſtecken/ oder auß der beiß allezeit wol gereiniget/ gnug geſchmaltzen/ recht geſaltzen/ oder ſo du wilt/ waſch ein gute Hand voll Kraut/ ſchneids ziemlich/ thu es darzu an den Boden/ aber thu Pfeffer darzu/ dieſe Gattung magſt du ein jede beſonder/ oder alle zumal nemen/ deines Gefallens/ mache den Deckel geheb vnd wol zu/ laß auff ander halb Stund bachen/ vnnd ſo du ſie ein Stund im Ofen/ vnd du vermeineſt/ du werdeſt nicht genug Bruͤh haben/ ſo geuß mehr Bruͤh darzu/ von der/ dariñen es geſchwelt iſt.
Diſes aber merck zuvor/ kehrs an ein Seiten/ loͤß zuvor den Deckel an einem Ort inwendig an dem Ranfft/ ſo weit das Meſſer breit hat/ hat ſie vil Bruͤh/ ſo laufft ſie ſchnell herauß/ kompt es aber gemach vnd faſt nur feyſt/ ſo laß daſelbſt bruͤh hienein/ was recht iſt/ beſtreich das oͤrtlein wider mit einem Ey/ bachs ein halbe Stund/ vnd ſo du ſawre Drauben oder Stichelbeerlein hinein thuſt/ ſo ſchwels nur in dem Waſſer/ oder gar nicht/ wie du wilt/ vnnd nach dem du den Hafen machen kanſt/ wañ du es aber auff die erſte Gattung mit der ſuͤſſen Wuͤrtz/ Weinbeer/ vnd was dir geliebet/ zubereiteſt/ magſtu auch vor eine Form damit zuruͤſten/ thu keine Bruͤh darein/ ſie haben zu wenig oder genug/ laß auff ſeine Stadt bachen/ Alsdann klopffe Eyer deines gefallens fuͤnff oder ſechs nach dem es groß/ klopffs faſt wol/ richts od ſeige es durch ein Seigepfann/ ſchneid geſchmackte Kraͤuter mit Peterlein faſt klein darein/ wiltu/ Saffran vnd ſuͤſſe Wuͤrtz/ nach dem wie du gehoͤrt loͤß den Deckel an den Orten/ daß du jhn hoͤflich ohn Schaden abnemen kanſt/ hat ſie vil Bruͤh auff das halbe theil ohn gefehr/ ſo laß herab in eine Schuͤſſel/ ruͤhr es allgemach vnder die Eyer/ hat ſie aber nicht genug/ ſo thu von der Bruͤh darinnen es geſchuͤpfft iſt/ auch mehr darein/ damit dir die Eyer nicht ruͤnnen/ wann ſie in Hafen kommen/ iſt ſie zuvor faſt gewuͤrtzt/ ſo darffſt du nicht mehr in die Eyer thun/ dann Muſcatbluͤh mit dem Kraut geſchnitten/ oder ein jedes allein geuß alles mit einander uͤber das Milchlein/ thu den Deckel wideꝛ daruͤber/ thu es noch ein Viertheilſtund in den Ofen/ alsdann ruͤnnen die Eyer wie ein Kaͤß.
Vnd alſo mag man junge vñ alte Huͤner/ oder ander klein Fleiſch zubereiten welchen Weg man wil/ allezeit ſollen ſie ſchoͤn beſtrichen ſeyn/ oben auff aber an dem Ranfft auſſen/ je weiſſer je ſchoͤneꝛ.
Jch habe offt mit Paptr verbunden/ das ſie ſchoͤn weiß auſſen hervmb bleiben.
Ein ander Form.
WAnn du das Milchlein bereiteſt/ wie du die hie vor haſt am Speiß oder in dem Schmaltz zu braten/ magſtu es zubereiten/ wie du hernach von einem Euter findeſt/ es ſey gleich von dem Spiß oder uͤberblieben/ oder zeuch die Schnitlein durch die Eyer/ vnnd bachs ſchnell/ mache mit Brot ein ſuͤſſes Bruͤhlein/ oder gibs trocken vmb anderer Sachen deines gefallens.
Von der Zungen.
Ein herꝛlich Eſſen von der Zungen.
WAnn die Zung halb geſotten/ ſo zeuch jhr die Haut ab/ fpick ſie wol mit einem friſchẽ Speck/ oder betreuffe ſie wol mit ſuͤſſem Schmaltz/ daß in der Bratpfannen ſeyn ſolle/ laß ſie ſchoͤn braten/ vnter deſſen bereit ein geriebens Brot/ ſo viel von noͤten/ roͤſts in dem Schmaltz/ daß es ſchoͤn braun ſey/ vnnd nit verbrenne/ laß das Schmaltz darvon/ daß es nicht zu feiſt werde/ oder wann du Pfefferbrot haſt/ wie du es findeſt/ ſo nimb ſo viel du bedarffſt/ machs mit gutem Wein ab laß es ſtehen/ biß die Zung geſotten/ ſpiß ſie darnach an/ vnnd wann ſie an den Spiß kompt/ ſo brenne ein halbe oder gantze Nußſchalen voll Meel in dem vorigen Schmaltz/ auch braun/ darnach das gebeitzte Brotmeel darzu/ laß mit einander roͤſten/ darnach vertreibs welchen weg du es macheſt/ mit halb Wein vnnd der Bruͤh von der Zungen/ alsdann wans gekocht/ die Bruͤh ſey wie dann ein jedes Bruͤhlein das man mit Schnitten jſſet/ allezeit ſind ſie recht/ wann ſie ſind wie ein Brey/ den man fuͤr ein erſtgeboren Kind kocht/ diſe wuͤrtz mit einem guten Gewuͤrtz ab/ vnd das wol von Muſcatnuß vnd Naͤgelein ſchmecke/ mache ſie ſuͤß/ vnd laß wol kochen/ verſaltz es nicht/ wiltu/ ſo laß ein wenig Saffran darunder lauffen/ doch daß mans nicht daran vermercke:
Wann dann die Zung gebraten/ ſo legs in die Blatten/ vnd geuß die Bruͤh darein/ vnd beſtrew es wol mit Zimet.
Alſo magſtu fuͤr das Brot ſchoͤn gerieben Leckkuchen nemen/ oder denſelbigen zu Schnitten ſchneiden/ vnd auff dem Roſt braten/ darnach inn dem wein weich laſſen werden/ vnd durchtreiben mit vorgemelter bruͤh/ vnd beſſer mit ſuͤſſer Wuͤrtz vnd Zimet wuͤrtzen/ vnd recht ſuͤß machen/ wiltu dann/ ſo thu auch geſchwelte Weinbeer/ Roſin oder Zibeben/ geſchnitten Mandel/ allzumal/ oder eins allein/ wie du wilt/ darein.
Alſo magſtu es mit Zimet/ Jngwer/ Wein/ ein wenig Roſeneſſig vnd Zucker ein Bruͤhlein bereiten/ vnd daran vnd vbergieſſen/ vnd auff ein Kohlbecken oder Pfannen ſetzen/ daß es nur ein kleines warm werde/ vnd allezeit mit Zimet wol beſtrewet.
Vnd ſolche Bruͤh magſtu uͤber ein wol bereiten gebratenen Luͤmmel oder Lendenbraten machen/ auch einen gebratenen Schlegel oder Qualen/ von dem Kalb den Knoden abgehawen/ alſo uͤber Huͤner/ Koppen/ Wildbraͤt/ du magſt auch die Zung zulegen: Alſo magſtu ſie wol auff jhre Stadt ſieden laſſen/ zu Schnitten ſchneiden/ oder gantz in ein Kachel thun/ vnnd ein wenig Suppen/ Schmaltz oder Mayenſchmaltz darzu thun/ vnd mit einander laſſen kochen/ daß es ein wenig anderſt gefaͤrbt/ dañ wie ſie von dem ſieden iſt/ darvon die Bruͤh wie du gemacht haſt/ daruͤber/ wiltu dann/ ſo mach ein Bruͤh wie du uͤber Bratfiſch findeſt/ alſo mach ein Schmaltz heiß/ darein thu ein halb Loth geſtoſſen Jngwer/ klein geſchnitten Salbey/ einer Bonen groß/ roͤſte das Brot/ kehrs ein mal oder zwey im Schmaltz vmb/ den Salben vnd den Jngwer hernach darzu/ vnd was mehr/ thu ein gute Fleiſchbruͤh daran/ wol Eſſig/ laß aneinander ſieden/ geuß darnach daran/ zuſchneitſtu es aber/ ſo laß in der Blatten aneinander ein wenig ſieden/ vnnd alſo magſtu es uͤber vor angezogne Stuͤck bereiten.
Nim Wacholterbeer/ was recht iſt/ in ein Pfaͤnlein/ darzu ein wenig Pfeffer/ daran geuß eine Fleiſchbruͤh/ ſo viel Wein/ oder ein wenig Eſſig/ laß wol mit einander ſiedẽ/ geuß uͤber gebratene Voͤgel oder Hammelbratens/ die Beer ſollen mit einem Loͤffel zutruckt ſeyn.
Ein herꝛlich Eſſen oder Paſteten von einer Zungen.
WAnn die Zung ſchier genug geſotten/ ſo |zeuch jhr die Haut ab/ zuſchneid ſie zu runden Schnitten/ eines guten Fingers dick/ ſpick Zimet vnd Naͤgelein darein/ nimb das Feyſte von einem Nieren/ das ſchneid oder hack zu kleinen Grieben/ die mache darnach mit guter Wuͤrtz/ Pfeffer/ wol Naͤgelein/ auch ſuͤß Wuͤrtz/ wenig Saltz/ lege davon in den Paſtetenhafen/ ſo weit der Hafen iſt/ lege darnach ein Leg von der Zungen/ ſpreng aber von dem Feyſten darauff/ wiederumb das uͤbrig von der Zung/ vnd folgend das Feyſte/ mache den Deckel daruͤber/ thu ſie in den ofen/ laß bachen eine Stund/ vnder deſſen mache ein ſchwaches Pfefferlein/ nach dem beſten/ mit allerhand Gewuͤrtz/ Zucker vnd was oben gemeldet/ ein wenig Eſſig/ nimb die Paſteten auß dem Ofen/ mache an einem Ort inwendig an dem Deckel ein Loͤchlein/ wie mehr gelehrt/ laß das Feyſte herauß/ vnd thu darvon an den Pfeffer/ laß an einander kochen/ vnd thu es alles in die Paſteten/ vermachs wol/ vnnd thu ſie widerumb in Ofen/ nicht lang/ auff ein halbe Stund/ trags fuͤr/ ſie ſind koͤſtlich/ wann du ſie recht macheſt.
Vnd eben alſo macht man ein Paſteten von einem Euter einer Kuͤhe.
Von dem Euter einer Kuhe.
WAnn das ſauber gewaſchen/ ſo ſeuds recht/ doch daß es dir am Spieß nicht ablauffe/ wanns kalt/ ſo ſpick es wol mit Zimet vnnd Naͤgelein/ brat es ſchoͤn/ wann es bald genug/ ſo betreuffs mit Mayenſchmaltz/ wann es wol ſchaumt/ ſo nimb gerieben Brot/ klein gebeutelt/ darunder wol Jngwer/ Zimet vnd Zucker/ damit beſtrew es wol/ ſo bekompts ein feinen ranfft/ wilt du dann/ ſo mach ein Bruͤh von Pomerantzen daran/ wie du jhr haſt/ du magſt auch wol vorher/ ehe du es beſtreweſt/ mit Pomerantzen fuͤr das Schmaltz betreuffen/ wiltu dann/ ſo laß vnbeſtrewet/ vnd mache ein ſawre Bruͤh daruͤber/ wie du jhr haſt/ vnd allerhand ſuͤß vnd ſawer vorher/ wiltu dann/ ſo ſchneids zu Schnitten/ wie vorher die Zung/ vnd legs in ein Schuͤſſel/ mach ein Schmaltz heiß darein/ wol Jngwer/ wie vorher/ ein gar wenig Eſſig/ vnd der Bruͤh darin das geſotten/ oder ſonſten eine Fleiſchbruͤh/ laß vndereinander ſieden/ darnach geuß daruͤber/ vnd laß ein halbe ſtund auff dem Roſt oder Kohlpfann kochen/ kehr die Schnitlein vmb/ ſpicks vorher mit Zimet vnnd Naͤgelein/ wiltu dann/ ſo lege die Schnitten in ein breite Kachel/ oder Paſtetenhaͤfelein:
Vnd alſo in alleweg/ wann dir eins/ wie man ſonſt gemeiniglich bratet/ uͤberbleibt/ das nit geſſen wird/ thu ein Suppenſchmaltz was recht daran/ daß du den Jngwer/ ſo von noͤten/ darein thun kanſt/ vnd dan/ noch auch ein Bruͤh das recht wird/ daruͤber goſſen/ vnd an einander wol laſſen kochen/ darnach fuͤrtragen/ es ſeynd hoͤfliche Eſſen/ wann ſie recht bereit ſind.
Du magſt es wol vngebraten alſo bereiten/ auch mit aller hand ſuͤſſer Bruͤh/ wie du vorher von der Zungen haſt/ vnd mit Pomerantzen/ wie du von den jungen Huͤnern.
Von den Nieren.
WAnn du ein guten Kalbsbraten haſt/ der ein faſt ſchoͤnen Nieren hat/ wann er genug gebraten/ nimb den vber dem tiſch herauß/ oder weil der Braten noch bey dem Fewer iſt/ kehr darnach den Braten vnter ſich im Fuͤrtragẽ/ ſchneid in dem fuͤr ſchneiden/ ſo thu jhn fuͤr Gaͤſt ſtelleſt/ den wecken herauß hoͤflich in der Blatten/ darvon gib fuͤr/ ſo achtet man nicht was darauß oder darinnen iſt/ es iſt ohne das an etlichen Orten braͤuchlich/ den Nieren hacke alſo warm/ halt jhn auff eim warmen Hafen/ klopffe wol Eyer eins oder achte/ ſo faſt ſie moͤgen geklopfft werden/ zeugs an mit Saffran vnd Saltz/ Muſcatnuß vnnd Bluͤhet wol/ ſampt Jngwer/ mach mit einem theil die Nieren an/ thu wol Weinbeer darein/ wann es wol vntereinander getrieben/ ſo ſtells neben ſich/ daß die Eyer nicht erharten/ darnach nimb eine Pfann mit einem flachen Boden/ mach ein wenig heiß ſchmaltz darein/ darnach thu esherauß/ daß die Pfann nur ſchmaltzig bleibe/ nimb die vorigen Eyer/ ein guten Kochloͤffel voll/ nach dem die Pfann groß/ geuß rings herumb/ daß er ein Blat gibt wie ein Oblat/ wie man wil/ legs herauß/ bereite ein anders/ das laß in der Pfannen/ wanns recht iſt/ thu ein Loͤffel voll des angemachten Nieren darauff/ ſtreich es uͤberall herumb eines Meſſerꝛucken dick/ ſetz es neben das Fewer/ biß es iſt wie es ſeyn ſol/ lege das vorige blat darauff/ trucks hart zuſam̃en/ hebs mit einander uͤbers fewer/ biß es iſt wie es ſeyn ſol/ doch nit lang/ ſondern kehrs ſchnell vm̃/ vnd mit heꝛauß/ machs einandeꝛ nach alſo/ weil du des Nierens haſt/ vñ ſo offt du ein Blat oder zwey haſt/ geuß voriges ſchmaltz darein/ vñ wider herauß/ daß die Pfañ nur ſchmaltzig iſt/ daß nit anbren/ auch ſol die Pfañ nit zu heiß noch zu kalt ſeyn/ damit die Eyer gleich lauffen/ nicht gleich an einem ort hauffecht geſtanden/ wañ du fertig biſt/ ſchneits wie du Fleck ſchneideſt/ in ein Blatten/ auff ein Glutpfañ vnder einander/ ſtrew Zucker darauff/ kehre es allemal mit dem Meſſer hoͤfflich vmb/ beſtrewe es aber/ biß es recht/ laß es alſo ein halbe Viertheilſtund auff der Glutpfannen vndereinander ſchluͤſſen/ beſtrewe es wider wol mit Zimet/ trags fuͤr/ es iſt koͤſtlich gut.
Vnnd gleich alſo bereits an/ vnnd machs in ein faſt duͤnnen Dortenhafen/ thu mehr Eyer darzu/ dañ zu dem vorigen/ vil Weinbeer/ wol gewuͤrtz/ wann der Hafen wol erhartet/ wie du weiſt vnd hierinnen findeſt/ ſo thu darein gleich ein gerieben Brot/ mit Zimet vnnd Zucker wol anbereit/ zuvor thu kein Zucker darein/ damit beſtrew es auff der Glutpfannen ſtehend/ faſt dick/ darnach den Deckel mit glut darauff/ oder duͤnſte es im ofen/ ſo ſchuͤß daß du es erlangen moͤgeſt/ es iſt faſt gut/ vnnd hat bald genug/ es ſol aber roͤſch ſeyn/ von demſelbigen Zeug/ du magſt auch in ein Kolhafen bereiten/ wie du vorher eine haſt.
Ein andere Gattung von den Nierenflaͤdlein.
BEreit die Nieren allerdings mit Eyern vnnd Weinbeeren wie das erſte/ allein etwas ſtaͤrcker/ ſo es ein wenig erkaltet/ ſo geſtehets/ iſt es aber gut mit vmbgehen/ wuͤrtz vnd ſaltz es/ aber gleichwol mit Jngwer/ Saffran vnnd Muſcatnuß/ ſchneid weiß Brot/ beſchlags wie du hie vor von andern Sachen Flaͤdlein haſt/ bachs gleich alſo/ gibs alſo/ gibs warm/ wañ er dir zu feiſt ſeyn wil/ hacke von einem Huͤner oder Kalbfleiſch ein wenig darunder/ du magſt es in eim Teiglein bachen/ ſo draucht es kein Schmaltz/ dieweil es an jm ſelbſten feyſt iſt/ vnd auch Brot in Eyer geweicht darzwiſchen/ wie du ein ſolch Kuͤchlein von Zuͤger vnnd Brot haſt.
Mehr Eſſen von Nieren.
BEreit den Nieren wie zuvor/ vnnd was du von dem Nieren bereiten wilt/ muſtu den in einem Pfaͤnlein uͤber das Fewer halten/ vnd wann er fein warm/ ſo ruͤhre die Eyer ſo zuvor wol geklopfft ſeyn/ ſollen darein/ ſonſten kompt es nicht reche vndereinander/ darnach ſchneid Schnitten von dem weiſſen brot/ weichs in erklopfften Eyern/ darnach mach ein Moͤrſel oder ein Tiegel heiß/ ſalb jhn ein wenig/ wie du mehr haſt/ thu ein wenig des Zeugs an den Boden/ lege darnach der geweichten Schnitten darauff/ beſtrewe ſie wol mit Zimet/ Jngwer vnd ein wenig Zucker/ oder deſto mehr Weinbeer/ thu deß Zeugs darauff/ es ſol wol mit Eyern angemacht ſeyn/ mehr als vorher keins:
Nun fahr mit dem Zeug fort/ laß bachen wie andere Sachen/ in einem breiten Tiegel iſt es am beſten/ da ſihet es wie ein Eyerfleck/ diſe ſachen aber dienen den krancken nicht/ die kalte verſchleimte Maͤgen haben/ oder vil Gallen von wegen der Feyſte/ es wollen aber etliche den Abnemenden vnd in den Bauchfluͤſſen ſey gut was feiſt iſt.
Es iſt wol wahr/ aber man muß darneben warnemen/ daß man nicht bald darauff trincke/ es ligt auch vil an dem bereiten/ damit es nicht zu uͤbrig feiſt ſey.
Ein anders
HAck den Nieren/ laß jhn wie er von ſich ſelbſten iſt/ mach aber Schnitten Brot/ ſo vil du bedarffſt/ ſtreich den Nieren darauff/ zeuch ein Glut vnder dem Roſt/ nit zu groß/ thu das Brot auff den Roſt/ wann es dann anhebt warm zu werden/ ſo ſchleifft das Feyſte in das Brot/ ſo es dann wol heiß/ vnnd das Brot wol roͤſch/ beſtrew es faſt wol mit Jngwer/ ſaltz auch/ gibs heiß.
Alſo bereit man auch das Rindern Marck/ wann es geſotten iſt.
Folgen nu allerley kraͤfftige Eſſen fuͤr die Krancken.
NJmb von einem bereiten Hun/ jung oder alt/ ein Viertheil gantz oder halb/ deines gefallens/ ſetz zu/ mit halb wein vnnd Waſſer/ ſo viel daß du gedenckeſt/ daß dir ſo viel Bruͤh bleib als du bedarffſt/ wann es geſotten iſt/ ſo verſaltz es nicht/ nimb darnach die Leber/ welche du behalten ſolt/ gar oder halb/ nach dem das Hun/ zu allen vier Viertheiln iſt ein gantze recht/ ſtoß in einem Moͤrſel/ zu dem nimb zwo oder drey ſchoͤne gebehete Brotſchnitten/ nach dem der Zeug iſt/ weichs in die Bruͤh/ treibs mit einander durch/ mach ein feines zartes bruͤhlein/ thu ein wenig Saffran darein/ wol Zimet vnd Weinbeerlein/ oder ein wenig Zucker laß kurtz an dem Huͤnlein kochen/ du magſt allezeit Fleiſchbruͤh fuͤr Waſſer nemen/ wann ſie nit verſaltzen iſt/ oder halb vnd halb/ vnd ſo der krancke nicht Huͤner oder Fleiſch eſſe/ ſo laß das Huͤnlein gar zu ſtuͤcken verſieden/ vnd bereite dann das bruͤhlein wie zuvor/ gib jhm nur das bruͤhlein/ doch machs ein wenig deſto dicker/ laß jn alſo mit einem brot darein tuncken/ oder mit einem loͤffel darauß ſuppen/ du magſt wol das Hun im ſchmaltz ein wenig erſchrecken/ vnd darnach das bruͤhlein daran/ oder von erſt/ aber es iſt nicht fuͤr die krancken/ ſo ein bloͤden Magen haben.
Ein faſt kraͤfftig Eſſen.
SO ein krancker kein Fleiſch oder brot eſſe/ oder von ſchwachheit wegen nicht moͤchte hinab bringen/ nimb ein ſtuͤck oder theil von einem Hun oder von dem hindern viertheil/ was es woͤlle/ allein thu die haut davon/ das ſtoß wol/ thu darzu ein ſchnitten weißbrot/ ein wenig gebehet vnnd inn die Bruͤh geweichet/ treibs mit einander durch/ bereits/ daß es werde wie ein Eyerſuppen/ wans kochet/ thu es in ein meſſines Pfaͤnnlein/ halts uͤber das Fewer/ ruͤhrs/ wirff Weinbeer vnnd Zucker darein/ wann es ſeud/ richts an/ vnnd gib jhms/ were es dann/ daß der krancke das Fleiſch oder Hun/ wie offt geſchicht/ gar nicht riechẽ moͤchte/ ſo treib die ſtuͤck mit einem Trinckwaſſer durch/ oder ſonſten ein hertzſtaͤrckend Waſſer/ wie mehr verzeichnet/ vnnd ſchuͤts in ein heiß ſchmaltz/ thu jhm wie oben geſagt.
Anderſt.
BEreits wie oben gemelt/ welchen weg es ſich ſchicket/ machs aber ein wenig duͤnner/ dann wie oben.
Nim darnach vnd vertreib ein Dotter von einem Ey/ oder ein halbes darein/ bereits wie zuvor.
Ein anders.
TReib ſolchen Zeug mit einer Fleiſchbruͤh durch/ oder mit Waſſer/ ruͤhre aber ein Ey darein/ iſts mit Waſſer/ ſo ſchuͤtte in ein heiß ſchmaltz ein wenig Roſenwaſſer vnnd Zucker: Machſtu es dann mit Fleiſch oder Hennenbruͤh/ ſo bedarffſtu kein ſchmaltz/ laß ſonſten fein kochen/ wiltu es dicker haben dann eine Suppen/ jrgend wie ein Eyermilch/ nim deß brots vnd deß Huns deſto mehr/ wiltu es haben wie ein Muͤßlein/ oder alſo: Du magſt allezeit ein Mandel zwo oder drey mit nemen/ dann man muß mit krancken ſolche ding ſtetigs verkehren.
Ein anders.
BEhe ein Schnitten brot oder zwo/ weiche die inn Fleiſchbruͤh oder in Roſenwaſſer/ oder ſonſten in andere hertzſtaͤrckende Waſſer/ treib es durch/ mach es rechter dicke/ ruͤhre ein Eyerdotter darein/ mache ſchmaltz heiß/ geuß darein/ zuckers/ ruͤhrs biß es kocht/ ſaltz es nach nothdurfft/ es iſt alles zu groſſer Kraͤfftigung/ du magſt etwan Zimetwaſſer darein thun/ etwan ein wenig Saffran/ machs dick wie einen Brey oder Eyermilch.
Ein ander Form.
WEich ein Schnitten gedehets brot oder zwo in Malvaſier oder andern koͤſtlichen Wein/ treibs durch/ mache es recht/ brich den wol mit Roſenwaſſer/ klopff ein Eyerdotter: bereits zu eim Muͤßlein oder Suͤplein/ nach gelegenheit/ Jſſet der krancke kein Roſenwaſſer/ nimb ſonſten geſotten Waſſer/ Zimetwaſſer oder anders das zur ſterckung dienet.
Ein gut vnd luſtig Eſſen eines gefuͤlten Bratens.
NJmb ein Hinderſchlegel oder Qualen von einem Kalb oder Hammel/ waſche jhn ſauber/ darnach ſchneid den an beyden Orten oben auff/ vnnd hoͤle jhn mit einem Meſſer wie ein Leiſten/ vnnd das fein mitten im Feiſch/ thu Eſſig vnnd Pfeffer darein/ laß alſo ligen/ vnder deſſen nimb von einem andern Schlaͤgel oder Qualen/ ſo viel dir von noͤten/ das waſch/ haͤuts/ uͤber bruͤh es/ laß aber nicht lang ſieden/ kaum ein Wall/ darnach hacks ziemlich klein/ hack auch ziemlich Rindeꝛn marck darein/ machs an mit Eſſig vnnd wol Pfeffer/ ſaltz es recht/ fuͤlle den Braten mit/ vnnd wann du geſchickt biſt mit dem hoͤlen/ ſol die Fuͤlle gerings herumb gehen/ vermach die loͤcher oben wie du es gehoͤlt haſt/ ſtoß jhn an den Spieß/ brate jhn ſchoͤn/ vnd betreiff jhn am letzten mit der bruͤh ſo herauß treufft/ doch daß du auch darvon in der Blatten habeſt zum anrichten: Du magſt auch wol Weinbeer vnd andere wuͤrtz vnder dz gehaͤck thun/ wie man die guten gehackten Paſteten bereitet/ vnd wann du den Braten anhebſt zu treiffen/ ſo beſtrewe es wol mit Jngwer vnd Pfeffer.
Mehr von Huͤnern vnd Voͤgeln/ klein vnd groß/ auch allerhand Fleiſch eingebickt.
JVnge vnnd alte Huͤner/ Voͤgel/ Kalbfleiſch magſtu alſo bereiten/ wann es alles fertig wie es ſeyn ſolle/ ſo hawe den Voͤgeln die Fuͤß ab/ ſie ſind gleich groß oder klein/ den kleinen auch die Schnaͤbel/ thu ſie in ein Haͤfelein oder Kachel/ oder in einen irꝛdenen Paſtetenhafen/ da ſie am beſten werden/ wiltu ſo machs zuvor alſo/ bruͤh ſie mit halb Wein vnd Waſſer/ machs darnach braun im Schmaltz/ oder brat es ſchnell mit groſſer Hitz am Spieß/ da es dann fuͤr einen krancken am beſten/ ſpicks zuvor wol oder treiffs mit Mayenſchmaltz/ oder laß nur ſchupffen vnd behalts weiß/ oder mache das rohe inſonderheit/ die Tauben vnd Voͤgel/ vnd welchen Weg es dir geltebt/ ſo thu von der Bruͤh darinnen du ſie geſchupfft haſt/ ſo viel ſie bedarff/ daß ſie ſieden/ vnd nicht zu viel Bruͤh bleib/ wann ſie kocht ſind.
Laͤſtu ſie rohe/ ſo nimb halb Fleiſchbruͤh vnd Wein/ oder ein wenig Eſſig/ daß es nicht zu ſawer werde/ nimb Binetſch/ Mangolt/ wilden Lattich/ oder was du haſt/ darein ein Hand voll zwo oder drey nach dem du viel kocheſt/ zwo/ drey/ vier/ ein halbe/ ein Viertheil/ vnd ſo durchauß/ waſch es/ ſchwings wie ein Salat/ ſchneids ziemlich duͤnn/ darzu ſuͤſſe Wuͤrtz/ Saffran/ Pfeffer/ wie du wilt/ brenne ein loͤffel voll/ minder oder mehr/ nach Nothdurfft/ geriebne Semmel im Schmaltz ziemlich/ doch nicht ſchwartz/ wañ du Saffran darein thuſt/ ſchuͤts daran/ ſchneid Speck faſt klein/ thu jhn auch darzu/ aber mit einem rocken brots/ vnnd ruͤhrs vngeroͤſt darzu/ aber fuͤr krancke nicht/ wiltu Weinbeer darzu brauchen/ ſtehts bey dir/ decke alſo alle diſe eingemachte ſtuͤck geheb zu/ ſetz auff eine Glut auff den Roſt/ oder ſonſten/ nach dem es dir gefelt/ laß beheb ſieden/ biß du gedenckſt/ daß es recht gekocht/ beſtrewe es mit Zimet oder nicht/ wann du es auff den tiſch gibſt.
Alſo magſtu alle dieſe ſtuͤck bereiten/ wie es dir gefaͤlt/ vnnd fuͤr das Kraut Zibeben/ Weinbeerlein/ geſchnittene Mandeln/ mit kurtzen bruͤhlein/ daß es kraͤfftig ſey:
Jch habe wol eine Stuͤrtz auff die kachel oder Paſtetenhafen gelegt/ damit es vnden vnd oben abkoche/ ein Glut darauff/ biß die bruͤh hat angehoben wenig zu werden/ es thut recht/ darnach gemache Hitz/ vnd allezeit weit von dem Fewer/ was du gut vnd kraͤfftig haben wilt/ laß geheb gedeckt/ vnnd daß die Flam̃ vnd das Holtz die Haͤfen nicht anruͤhre/ ſetz alſo allezeit ein ding deſto ehe zu/ vnd das in feine geſchirꝛ das weder zu gros noch zu klein/ wann du Fleiſch haſt/ oder was es iſt/ das man nicht in einer oder erſten bruͤh kan gnugſam abſieden/ iſt viel beſſer im hafen/ da es eben die weiten hat/ daß es nicht anbrenne/ vnd jmmer zu wanns ein wenig abgeſotten/ gefuͤllt/ dann alſo in ein groß geſchirꝛ.
Ein herꝛlich Eſſen fuͤr die krancken.
NJmb von einem jungen Koppen oder jungen Huͤnern/ thu ſo viel du wilt/ in ein ſauber Haͤfelein/ ſaltz es ein wenig/ ſprengs mit Eſſig/ laͤſt du es gantz/ ſo thu inwendig einẽ darein/ laß eine ſtund oder zwo alſo ligen/ darnach ſo thu ein hand voll Zucker darzu:
Man mag auch wol Lemonien darzu thun/ vnd bereiten wie ein Suͤltzen/ es beſtehet/ auch wo das Hun mager/ nim von einem Rindern Marck/ mehr ein wenig Zimet/ vermache den Hafen geheb zu/ ſtell den an ein andern hafen oder Keſſel mit ſiedendem Waſſer/ vnd laß daſſelbig jmmer ſieden/ eine ſtunde oder zwo darnach die Hennen alt iſt/ darnach thu ſie herauß/ ſo wirds ein fein bruͤhlein haben/ das magſtu mit Saffran gilben oder nicht/ beſtrew es mit Zimet/ es iſt faſt kraͤfftig.
Auff ein ander Form.
SEtz die Huͤner jung oder alt zu in halb Wein vnnd Waſſer/ oder Fleiſchbruͤh fuͤr das Waſſer/ nicht mehr dann du gedenckeſt daß ſie bedoͤrffen/ ſaltz es/ laß auffs halbe bedecke ſieden/ wann es dann/ ſo thu ſuͤſſe Wuͤrtz darzu/ Saffran vnnd Zimet/ Muſcatbluͤh/ ein wenig gebroͤſelt brot/ laß folgends wol bedeckt auff einer Glut ſieden/ decks nicht auff/ biß du gedenckeſt/ daß es recht abgekocht ſey/ ſo gibts auch ein feines kꝛaͤfftiges bruͤhlein/ beſtrew es im anrichten wol mit Zimet.
Ein herꝛlich Eſſen von allerley Fleiſch.
NJmb von einem Kalb/ Hammel oder Schwein den Qualen oder Schlaͤgel/ heuts wol/ ſo viel du bedarffſt/ alſo auch ein Lendenbraten/ wie es dir zu handen ſtoͤſt/ wilt du/ ſo magſtu es etliche Tag in Eſſig legen/ nach gelegenheit.
Nims waſch es ſauber/ hack es klein/ mit wol Rinderm Marck/ nimbs dann in ein Geſchirꝛ/ thu gnugſam ſuͤſſe Wuͤrtz darein/ Naͤgelein ein wenig/ aber ziemlich Muſcatnuß/ gnugſam Roſinlein/ Weinbeer/ Zibeben/ wiltu/ ſo nimb geſchnittene Mandeln/ wiltu/ auch Saffran vnd Zucker/ ſaltz es recht knitt es alles mit den haͤnden wol durcheinander/ darnach thu es in eine tieffe kachel/ die ein beheben deckel hat/ thu halb Wein vnnd Waſſer daran/ es were dann im Eſſig gelegen/ ſo thu nur Waſſer daruͤber ſo viel du dann denck eſt daß dir von eim Quart einer Maß minder oder mehr von dem des Zeugs verbleib/ du magſt auch wol kleine Voͤgel mit zu bereiten/ ſo wol auch junge Huͤner vnd Tauben/ jedoch nach Gelegenheit/ wann es genug geſotten iſt (Du muſt aber gedencken/ wie vil ſtund ein jedes Fleiſch/ daß du nimbſt/ habẽ muß/ das es recht geſotten iſt) ſetz es auff ein Kohl/ daß es hinden vnd fornen gleich ſiede/ gantz wol bedeckt/ biß du gedenckeſt/ es ſey numehr bald geſotten/ ſo ſtell es ein wenig bey das Fewer/ laß es ein wenig ſtehen/ alsdann deck es ab/ vnd ſihe darzu/ es dempfft ſonſten gleich die beſte Krafft auß/ hat es dann noch zu vil bruͤh/ ſo ſihe was jhm gebricht/ ſaltz oder wuͤrtze es beſſer/ vnd ſchuͤr jhm wider zu/ es wird auch alles wider beyſammen an einem Stuͤck ſeyn/ ſo nimb ein Kochloͤffel/ der nicht zu groß/ vnd brichs mit zu ſtuͤcken/ ſo groß als ein Ey/ geliebt es dir/ ſo laß gantz biß auff den tiſch/ vnd laß alſo gemach oder ſtarck ſieden/ nach dem der bruͤh vil oder wenig/ wann du es fuͤrtragen wilt/ ſo machs ſchoͤn hauffrecht in die Blatten oder in ein Kohlhafen/ beſtrew es mit Zimet/ daß das Fleiſch bedeckt iſt.
Es gehoͤret zum voreſſen.
Ein anders.
BEreits allerding/ wie gemelt/ zum Fewer/ vnnd das magſtu auch thun/ vnder das Waſſer fuͤr andern Wein einen ſuͤſſen nemen/ zu dem vorgehenden/ es macht jhm ein ſchoͤne Farb/ aber allhie laß es auſſen.
Wann es nun geſotten/ dz der Bruͤhe eben genug/ vnd nicht mehr/ ſo nimb das Fleiſch herauß in ein Geſchirꝛ/ zuſtampff es klein/ als were es gehackt/ klopffe Eyer wol/ ruͤhrs vnders Fleiſch/ als wolteſtu Klopffwuͤrſte machen/ wuͤrtz es beſſer/ vnd nimb auch Muſcatnuß oder Bluͤh/ ſampt Zucker oder faſt Weinbeer/ vnd deſſelben Zeugs:
Mach ein Moͤrſel von Glockenſpeiß/ oder wie du jhn haſt/ oder ein Form/ wie ich dir vorher in dem erſten Theil hab angezeigt/ mit Schmaltz geſalbet/ heiß/ thu es darein/ ſtells gegen dem Fewer/ bachs mit Glut oben ab/ aber vnden nur ein heiſſe Aſchen/ wie du vorher offt gelernet haſt/ es gehet fein in die Hoͤhe wann das gebachen/ ſo kehre das vnter uͤber ſich in die Schuͤſſel/ geuß die Bruͤh/ welche du auff einer heiſſen Aſchen weit von dem Fewer/ daß ſie nit ſeud/ oder ſchmaͤrgeld werde/ geuß warm daruͤber/ wiltu dann/ ſo behalt die Bruͤh zu einem andern Eſſen/ wie hie vor/ vnnd mach ein Bruͤh von Brot vnnd Lebzelten oder wie ſie dir gefellt/ du haſt der Sachen vil:
Du magſt auch wol Mandeln klein ſchneiden/ vnnd vmb vnnd vmb beſtecken/ inn allweg mit Zimet wol beſtrewet.
Vnd alſo magſtu auch ein Hun/ ein Taube/ einen Vogel/ mehr nach dem des Zeugs vil oder wenig/ bereiten/ ſchupffen vnnd ſchnell braten/ daß es wol ſafftig bleibe/ iſt des Zeugs vil/ daß du ein ziemlich Hun nimmeſt/ ſo ſeud Eyer hart/ vñ ſpicks wol mit Zimet vnd Naͤgelein/ nimb dzgelb/ fuͤlle das Hun wol/ auch Weinbeer vnd deß Zeugs:
Wann dann der Zeug angemacht wie hievor/ ſo thu den in den Moͤrſel/ vnnd wann es anhebt vmb den Moͤrſel herumb ein wenig geſtehen/ das bald geſchicht/ ſo ſtoß mitten darein das Hun/ oder Tauben/ oder Vogel/ was du dann bereitet haſt/ daß das Fleiſch wol bedeckt/ bachs wie zuvor/ vñ thu jhm in allweg alſo/ es iſt ein faſt luſtiger vnnd guter boß/ wiltu dann/ ſo laß bey dem Fleiſch das Hun ſieden/ doch nit zu gar weich/ vnnd thu jhm hernach wie vorher/ ſo kanſtu fuͤr ein kranckes oder ſonſten muͤſſigen Menſchen mit einem viertheil ſo wol ein Vogel bereiten/ du kanſt auch wol ein uͤberblieben Fleiſch gehackt/ mit Eyer angemacht/ alſo bereiten/ vnd alſo machen harte Eyer/ das Geib in die bruͤh vmb das Eſſen legen.
Auff ein ander Form.
WAnn du das Fleiſch angemacht haſt zum ſieden/ ſo habe dir ein Hafen der vnden vnnd oben gleich weit wie eine Latwergenbuͤchſen/ damit es dir die Form gleich gebe/ eben als were es in dem Moͤrſel ſchoͤn gebachen/ wann es dann geſotten/ ſo geuß die Bruͤh herab/ nimb das Fleiſch hoͤfflich herauß/ daß es uͤberſchlage/ ſchone deſſen/ daß es nicht bricht/ mache einen Teig mit Wein vnd Eyern/ wol gewuͤrtzt vnd gezuckert/ habe eine tieffe Pfann oder kuͤpffern Hafen mit Schmaltz wol heiß/ ſpieß mit einem Kuͤchleinſpieß wol durch/ begeuß es auch wol mit dem Teig/ er muß nicht zu duͤnn ſeyn/ laß ablauffen/ legs ins Schmaltz/ bachs ſchoͤn/ legs in die Blatten/ vnd diſe oder ein andere Bruͤh daran/ wie du wilt/ ſo du dañ wilt/ ſo nimb das Fleiſch auß dem geformten Hafen/ vnd bereit ein Netz darumb/ vnd ſtoß ein gantzholtz dardurch/ vnd ſtecks an ein Bratſpieß/ ſeuds aber nicht ſo lang als vorher/ zuvor aber bereite ein gute Fuͤll/ wie du es bey dem Hirn findeſt/ vnnd dann machs alſo in das Netz/ vernehe es allenthalben/ mach den Spieß zuvor heiß/ ſo verſtehet es/ daß die fuͤlle nit herauß laufft/ alſo auch das Eyſen/ das durch ſol gehen/ brat es ſchnell hinweg/ mache eine bruͤh darzu/ oder bereit Pomerantzen/ wie du es findeſt bey den Koppen vnd jungen Huͤnern/ auch wie mans mit den Pomer antzen die Koppen auff der Glutpfann bereit/ es thut wol.
Ein herꝛlich Eſſen.
JCH habe geſagt/ ſo dir die Bruͤh von dem vorgeſchriebnem Zeug nicht geliebet/ welche doch faſt herꝛlich gut/ ſo brauchs alſo:
Seud Eyer hart/ ſchaͤle ſie/ ſchneid das weiſſe hoͤflich darvon/ daß das Gelbe gantz bleibe/ nimb einen guten Wein oder Malvaſier/ haſtu den nicht/ ſo nimb den beſten Wein den du haben kanſt/ brich jhn ein wenig mit eim halben Loͤffel voll Roſenwaſſer/ vnd Zucker jhn wol/ lege die Eyer darein/ eine ſtund/ minder oder mehr/ biß ſie wol durchkriechen/ mache der Bruͤh nicht zu vil/ daß eben annimbt/ ſtoß Zimet vnd Naͤgelein darein/ weiche wol Weinbeer in die Bruͤh/ ſo dir von dem Fleiſch blieben iſt/ geuß uͤber die Eyer/ laß auff eim Kolbecken wol mit einander erwarmen/ beſtrewe es wol mit Zimet/ trags fuͤr/ wilt du ſo treib die Eyer mit der Bruͤh durch einen Durchſchlag/ laß in einem Tiegel kurtz kochen/ es iſt gut vnd faſt kraͤfftig fuͤr krancke vnnd ſchwache Maͤgen/ ein wenig brot mit durchtrieben/ vnnd wol Zimet darein/ vnnd darauff wol Zucker/ nachdem die Bruͤh ſuͤß.
Jch habe wol eine ſolche Ruͤſtung von Fleiſch gekocht/ nur von wegen der Bruͤh/ dann darein kompt die beſte Krafft von dem Fleiſch/ vnnd von dem Gewuͤrtz- vnd hab alsdann etwas darein gelegt/ was ich gedacht/ das anmutig vñ nuͤtzlich ſey:
Jn allweg ſol mans ſo ſie zu feyſt abheben/ ein Kuͤchlein vom brot vnd Mandeln iſt auch gut darein/ kleine Voͤgelein gebraten/ oder in dem Schmaltz gedempfft.
Allerhand eingemachte Huͤner fuͤr die Krancken.
NJmb von einem wolbereiten Hun jung oder alt/ ein halbs/ ein Viertheil/ nach dem der Krancke jſſet/ thu halb Waſſer vnnd Feiſchbruͤh daran/ oder haſtu es nicht/ ſo kehre ſonſt Fleiſch an/ daß du ein gutes Suͤplein daran macheſt/ daß wol ſeyn kan/ wo man ſorg hat/ wann es dann bald geſotten/ ſo reinige jungen Binetſch vnd Lattig/ waſch es ſauber/ ſchwing das Waſſer wol darvon/ wie ein Salat/ faß es zuſammen/ vnd thu ein Schnitt dardurch/ thu es zu dem Huͤnlein/ laß ſieden biß es recht iſt/ gibs zu dem Suͤplein oder alles mit einander/ es kuͤhlet in groſſer Hitz/ reiniget das Gebluͤt/ machet ſchlaffen/ Peterleinwuͤrtzel ſind allezeit nuͤtzlich/ geben Suppen/ Krafft vnd geſchmack/ wiltu dann/ ſo nimb das Hun/ wann es bald geſotten/ thu es inn ein ander Kaͤchelein/ nimb das vorige Kraut oder ein Binetſch/ oder jungen Mangolt/ deß weiſſen oder Gelben/ den thu aber darzu/ vnd die beſte Bruͤh/ ſo vil daß du gedenckeſt daß genug ſey/ vnd daß das Hun mit ſampt dem Kraut fein feucht/ vnnd doch nicht bruͤhig/ du magſt ein wenig Eſſig mit dem Kraut daran thun/ oder das Huͤnlein inn halb Wein vnd Waſſer zu thun.
Anderſt.
WAnn du das Huͤnlein zuſetzeſt/ ſo thu es mit lauterm Waſſer zu/ vnd wanns verſchaumbt/ ſo reib weiß brot/ es iſt allzeit nuͤtzer/ man ſey mit gedoͤrtem vnnd geſtoſſenem Semmelbrot gefaſt/ ein halbe Eyerſchalen voll/ vnnd wirffs in heiß Schmaltz/ laß nicht lang roͤſten/ thu es gleich daran/ wann es dann halb geſotten/ ſo reinig vñ waſch aber Kraͤuter/ ſo gut du ſie haſt/ in allweg ſchwing das Waſſer wol darvon/ es macht ſonſt ein ding krafftloß/ hacks mit Peterlein vnnd Thimion klein/ thu es an das Huͤnlein/ vnd wuͤrtz es mit ſuͤſſer Wuͤrtz vnd Saffran/ oder Pfeffer vnnd Saffran allein/ wiltu dann/ ſo thu halb Wein vnnd Waſſer daran/ in allweg in ein Haͤfelein das eben recht/ vnd wann das abſeud/ ſo gehet das kraut darzu/ darnach ſeuds vollends/ ſo wird dañ die bruͤh auch recht.
Nu ſo du das mit halb Wein zugeſetzt/ ſo bereits darnach wie zuvor/ vnd thu auch Weinberlein vnd Roſinlein darzu/ gibs demkrancken.
Ein Anders.
THu es mit Waͤſſer zu/ du mugſt inn allweg allerhand Fleiſch alſo kochen/ wann es nun geſotten/ ſo nimb ſawre Drauben/ welche man dann das gantze jahr behalten kan/ wie du dann hernacher findeſt/ nimbſtu es dann zur zeit friſch von ſtoͤcken/ ſo ſihe daß kein Spinnen oder vnrath darbey ſey/ nimb allweg die fein duͤnne ſind/ lege eine oder zwo/ nach dem ſie groß ſind/ zum Huͤnlein/ wann ſie ſo lang als ein weich Ey ſieden/ ſo ſind ſie ſchon genug/ die Suppen werden weiß darvon.
Vnd wann der krancke ſchon das Huͤnlein nicht jſſet/ ſo ſchmeckt jhm doch das Suͤplein wol/ vnnd kiffet die Beerlein/ welche Drauben du mit oder zu dem Huͤnlein legen ſolt/ oder auff die Suppen/ es macht gar luſtig/ ſo macheſtu auch ein Saffran vnd Pfeffer darzu/ nach gelegenheit/ wo vil ſchleim iſt/ da hilfft der Pfeffer wol/ er hilfft verzehren.
Ein anders.
WAnn das Huͤnlein bald geſotten/ ſo thu es in ein Kaͤchelein oder Paſtetenhaͤfelein/ vnnd der beſten Bruͤh daran/ abgeſtrupffte Draubenbeer/ die noch nicht zeitig/ Pfeffer/ in allen dingen halt Maß im ſaltzen thu auch etwas Feyſtes oder Mayenſchmaltz darzu/ laß fein abkochen zu einem kurtzen bruͤhlein/ vergiß nicht/ ruͤhr ein Broͤſamlein brots darzu/ dann neben dem/ daß es dem bruͤhlein ein feine geſtalt gibt/ ſo eſſen die kranckẽ etwan kein Brot/ wie mehr gemelt/ oder achtens nicht/ vnnd gibt allezeit mehr krafft.
Ein ander Form.
NJmb Binetſch oder jungen Mangolt/ waſch jhn ſchwing das Waſſer wol darvon/ ſchneids/ thu es in ein Kaͤchelein/ mit eim wenig Feyſtem oder Schmaltz/ oder ein wenig Feyſt auß der Bratpfannen/ aber dann kein Saltz/ wie auch dieſen Weg faſt wenig/ decks geheb zu/ ſo gibts ſelbſten Bruͤh/ vnd kocht im ſelbẽ genugſam/ alsdann ſo wuͤrtz es mit Pfeffer/ oder ſuͤſſer/ Wuͤrtz vnd Saffran/ alsdann lege darein ein Huͤnlein/ Vogel oder Tauben/ gebraten oder vberblieben/ darnach ein Vogel oder Tauben gewaͤllt/ vnnd darzu/ vnnd mit einander genug gekocht: Alſo magſtu Kraͤuſelbeer oder von ſaubern Drauben die Beer in ein Kaͤchelein thun/ vnd vorgemelte Stuͤck darzu/ vnnd wol Feyſt von gebratem oder ſuͤſſem Schmaltz/ Gewuͤrtz/ wenig Zucker/ vnnd mit einander geheb zugedeckt kochen/ allemal vmbgewand/ es iſt faſt gut.
Die gantze ſawer Drauben ſind faſt gut in einer Gerſten/ fuͤr Eſſig/ beſonders in groſſer Hitz/ vnnd in dem Fieber/ wie auch der Agreſt.
Wie man aber denſelben bereit/ findeſtu anderſtwo.
Auff ein andere weiß Fleiſch vnd Huͤner fuͤr Geſunde vnnd Krancke.
NJmb Huͤner oder Fleiſch/ ſchneids zu vier Theilen oder Stuͤcken/ oder laß gantz/ wie du wilt/ bereits/ biß in den Hafen/ wiltu/ ſo wirff es in heiß ſchmaltz/ laß ein wenig gefaͤrbt werden/ aber keim krancken/ dann alles was geroͤſt iſt/ das beſchwert den Magen/ iſt nicht ſo verdawlich/ vnnd leſt nicht wol ſchlaffen/ wie auch gemeiniglich das gebachens/ darumb beſchreib ich auch nicht viel von dem bachen.
Nun ſo ſetz halb Wein vnnd Waſſer darzu/ ſaltz es recht/ mache eine Bruͤh daran/ nach dem du es haben wilt/ wiltu es mit einer Suppen geben/ machs daß dir ſo vil bleibet als du bedarffſt/ laß geheb ſieden/ ſo gehet nit vil ab/ vnd bleibet deſto kraͤfftiger:
Wiltu es dann zu einem kurtzen bꝛuͤhlein haben/ ſo nimb auch ein kleines Geſchirꝛ vnd minder Bruͤh/ daß in allweg nichts davon komme/ laß aber geheb zugedeckt.
Die Paſtetenhaͤfen ſind gewaltig zu ſolchen dingen/ oder kacheln mit ſtollen/ auff dieſelbige Form/ klein vnd groß: Wann es nun auff den haben theil geſotten/ ſo brenne ein wenig ſchoͤn meel im Schmaltz/ aber nicht braun/ daß man es aber nicht wol daran ſpuͤre/ allein daß ein wenig mehr dann gar lauter ſey/ wuͤrtz es ziemlich mit ſuͤſſer Wuͤrtz vnnd Saffran/ thu wol Weinbeer darein/ geſchnitten Peterlein/ laß folgend genugſam kochen/ alsdann behe Schnitten von weiſſem brot recht/ nicht zu braun/ legs inn die Schuͤſſel oder Blatten/ geuß die Bruͤh daruͤber/ vnd die Weinbeer auff die Huͤner oder das Fleiſch hin vnd her/ wiltu dann ein kurtz Bruͤhlein daran haben/ ſo brenne ein wenig mehr meel/ oder behe brot/ weichs/ vnnd treibs durch/ welches auch allezeit beſſer fuͤr die krancken/ wuͤrtz es wie zuvor/ laß dann alſo bleiben/ oder thu Weinbeer/ Roſinlein vnnd geſchnitene Mandeln darzu/ gibs.
Jch habs mehrmal gemeldet/ wanns abſieden/ ſo ſaltz ſie deſto minder/ daß es recht werde.
Vñ alſo mag man mit Zungen oder Maul eines Kalbs oder andere Fuͤß bereitẽ/ welch auch etwa die krancken eſſen doͤrffen/ ſonderlich die Lungſuͤchtigen vnd abnemenden/ wegen jhrer ſchleimigen vnd klebenden art/ welche ſich inwendig anhengt geneigt zum heylen/ weil man auch in den ruhren pflegt mit der bruͤh zu eliſtieren.
Junge Huͤner in einer Fiſchbruͤh.
NJmb die Huͤner bey zeit ab/ allezeit am Abend/ wann du ſie braucheſt/ oder aber morgens auff das fruͤeſt/ wann du es zu Nachts bedarffſt/ bruͤh ſie nicht/ biß du ſie gleich zum kochen wilt bereiten/ ſo ſeyn ſie dann gar muͤrb vnd geſchmack/ wan du ſie dann bereiteſt/ ein halbe Stund oder drey Viertheil ehe du ſie auff den Tiſch wilt geben/ ſo viertheil ſie/ thu ſie in ein Keſſel oder Pfann/ an Boden lege Muſcatbluͤh vnd gantze Naͤgelein vnd Wein daran/ brich den Wein mit Waſſer/ mach ein heiß ſchmaltz/ ſo bald ſie auffgehen/ ſo wirff Saltz darein/ faͤum ſie wie Fiſche/ auch ein klein verꝛuͤhrt Broͤſamlein Brot.
Jn einer wolbereiten Kuchen ſol jmmer ein Buͤchſen/ in deren von ſchoͤnſtem brot gedoͤrꝛet/ geſtoſſen vnd gebeutelt meel ſey/ das thut wol zu den Bruͤhen vnnd andern Sachen.
Nun ſchuͤtt die Bruͤh jmmer ab vnd uͤber/ wie Fiſch/ laß in ſolcher Maß abſieden/ belegs in dem anrichten mit Peterlein/ laß bloß ſieden/ biß das ſchmaltz vergangẽ ſo richts an/ trags fuͤr/ wiltu dann/ wann ſie geſotten ſind/ ſo lege die Huͤner inn eine Blatten oder Schuͤſſel/ vnd hab vorher ein oder zween wol vertriebene Eyerdotter/ nach dem die Huͤner oder bruͤh/ in die ruͤhre die Bruͤh von Huͤnern/ auch ein wenig Eſſig/ die Bruͤh were dann zuvor faſt ſawer/ vnnd ein gut Stuͤck friſch Mayenſchmaltz/ ruͤhr es ſchoͤn wie ſonſten ein Eyerbruͤh/ ſo bald ſie anhebt auffzugehen/ ſo geuß an die Huͤner: Du ſolt auch ein Saffran mit dem Eyerdotter vertreiben/ ſie wird dick wie ein zarter Brey.
Vnnd alſo macht man eine Bruͤh uͤber Hecht von Eſſig vnnd Hechtbruͤh/ vnnd alſo uͤber warme Fohreln die auff blaw geſotten ſind.
Merck/ du ſolt es alles von erſt in die Blatten thun/ hernacher den Zeug/ ſo du haſt/ darein/ daß es fein ſchoͤn darinnen lige/ ſo iſt es gut/ vnd die erſte gattung fuͤr krancke iſt ſehr luſtig.
Ein ander Form Fleiſch zu bereiten.
NJmb ein Hun oder Koppen/ gut jung Hammel oder Schepſenfleiſch/ eines allein/ oder alles zuſam̃en/ laß gantz/ oder aber hawe es zu kleinen Stuͤcken/ wie es ſich gibt/ thu es in Waſſer/ laß ſieden/ ſaltz es nicht zu hart.
Merck/ wie mehr gemelt/ das du bey den Kraͤfften behalten wilt/ es gehoͤre zu Suppen oder andern Sachen/ ſo deck es geheb zu/ ſetz es nicht zu nahe bey das Fewer/ ſo lauffts nicht uͤber.
Wann der Zeug genug geſotten/ ſo nimb wol geſchlachter Quitten/ die ſchneid in vier theil/ raum die Butzen wol auß/ ſo viel dir geliebt/ waſch ſchoͤn/ thu es in ein Tiegel/ darzu Huͤner oder Fleiſch/ vnd dann die beſte vnnd weiſte Bruͤh/ was recht/ decks/ ſtells auff ein Glut/ laß gemach kochen/ biß die Quitten lind werden/ ſo richts an/ ſihe daß du die Schnitten gantz behelteſt/ vnd allenthalben die auff vnd neben das Fleiſch vnd Huͤner.
Vnd alſo magſtu es mit guten Birnen bereiten/ diſe aber kochen laͤnger dann die Ouitten.
Von einem Rindsmagen fuͤr einen Fuͤrſten.
NJmb eine gute Feyſte Haͤnne/ wann die gebruͤhet vnnd zubereitet iſt wie ſie ſeyn ſol/ ſo klopffe ſechß oder acht friſche Eyer vol/ ſchneid gute geſchmackte Kraͤuter/ Peterlein Mayeran vnd Thimion/ faſt kleine Weinbeer vñ Drauben/ wiltu/ auch jungen Binetſch/ wuͤrtz es wol mit Saffran/ Pfeffer vnd ſuͤſſer Wuͤrtz/ ſaltz es recht/ auch ſuͤſſe Schmaltz darein/ verknuͤpffe das Hun wol an dem Halß/ daß es nicht außlauffe/ ſchuͤtte angezeigten Zeug darein/ nehe es vnten auch wol zu/ wilt du/ ſo laß die Haͤnne zuvor im Schmaltz wie die eingebickten Huͤner braun werden/ ſtoß in den Magen/ mit genugſam geſchnittenen Mandeln|/ Weinbeer/ Drauben/ vernehe den Magen auch/ thu jhn zu dem Fewer in eim ſiedenden Waſſer laß jhn fein gemach ſieden/ biß er ſich wol roͤſten laſſe/ darnach nim jhn auß der Bruͤh/ thu jhn in ein heiß Schmaltz/ ſpick den Knopff wol mit Zimet vnnd Naͤgelein/ alſo auch die Haͤnne/ ehe du ſie in den Magen thuſt/ mache den Magen ſchoͤn braun/ alsdann ſchuͤtt das Schmaltz herab/ vnnd mache eine Bruͤh daruͤber/ wie ſie dir gefellt/ es iſt ein ſtatlich Eſſen/ beſtrew jhn auch wol mit Jngwer.
Eine Paſteten von Huͤnern vnd Quitten.
NJmb Quitten/ hoͤler ſie auß/ daß die Kern vnnd Butzen wol darvon kommen/ Fuͤlle ſie mit Zimet/ Zucker Jngwer vnd Weinbeer/ nach dem du ſie ſaubeꝛ gewaſchen haſt/ davon auch die bereitẽ Huͤner/ halb oder gantz/ am herꝛlichſten ſind ſie gantz:
Die Huͤner bereit auch mit guter Wuͤrtz innwendig auß/ als ſuͤſſe Wuͤrtz oder Jngwer/ Pfeffer vnd Naͤgelein/ vnder einander geſtoſſen/ vnnd breite Quittenſchnitz darein geſtoſſen/ darnach ruͤhr ein broͤſamlein brot in hafen/ lege die Huͤner darein/ wie recht/ vñ die gantzen Quitten darzwiſchen/ wol Weinbeer/ vorgemeleer Wuͤrtz/ das ſie oben fein ſchwartz von dem Gewuͤrtz/ Naͤgelein beſonders/ allein die Huͤner/ die Quitten nicht/ thu wol Feiſtes darzu/ oder ſuͤß Mayenſchmaltz/ verſaltz es nit/ vermachs ſchoͤn/ bachs eine ſtunde/ du magſt auch wol/ ſo du gern ziemlich bruͤh daran haſt/ an eim ort den deckel auffloͤſen/ vnnd an die ſeiten kehren/ ſo ſiheſtu bald was ſie hat/ beduͤnckt dich jhr ſey zu wenig/ ſo nimb halb Wein vnd Fleiſchbruͤh/ zucker vnd etwas Gewuͤrtz/ ein broſam brot klein geruͤhret/ oder etwan ein Quittenlatwergen/ vnnd was ſolcher ſachen/ vertreibs/ laß vntereinander ſieden/ ruͤhrs darein/ laß vollend bachen/ es iſt faſt luſtig vnd gut/ du magſt auch wol die Huͤner halb braten/ vnd die Quitten im ſchmaltz duͤnſten vnd einmachen.
Folgen nun allerhand Paſteten vnd dorten auffs beſt zu bereiten.
Von einem Koppen/
BEreit einen faſt guten Koppen an dem Spieß wie er ſeyn ſol/ nimb ein halb Pfund Rindern marck/ ſtoß in den Koppen/ vnnd ein gute Hand voll Peterleinkraut dafuͤr/ daß das Feiſte nicht herauß treiffe/ verſaltz jhn nicht/ vnd was dann auß dem Koppen treufft/ damit begeuß jmmer den Koppen/ biß er an ſeine Stadt genug gebraten/ ſo reibe weiß Brot eine Hand voll oder zwo darunder/ thu wol Zimet vnnd Zucker darein/ nimb aber zuvor die Feyſte wol von der Bruͤh in der Pfannen/ das auß den Koppen getropffẽ/ aber daß es nicht gar zu feiſt ſey/ darnach ſo nimb ein Pomerantzen zwo oder drey/ nach dem ſie wol ſafftig vnnd friſch ſind/ vertreuffs auff den Koppen/ vnnd alsdann ſtrewe das geriebne brot mit ſampt gemelten darauff allenthalben wol/ daß es fein darvon hart wird/ alsdann thu von der bruͤh von den eingemachten Pomerantzen/ wie du es hernach findeſt/ auch was ꝛecht iſt/ in die Pfannen/ oder alles in ein ſauber geglaͤſtes Haͤfelein/ das wird beſſer ſeyn weder der Pomerantzenſafft/ nimbt bald was an ſich/ ſonderlich die ſawren/ die auch am beſten zu der Speiß von weiſſem Brot ſeyn/ ein oder ſechs oder acht/ legs in die Blatten oder Schuͤſſel/ darin du es dann auff den tiſch gibſt/ vnd geuß die bruͤh daruͤber/ beſtrewe es wol mit Zimet vnd Zucker/ lege dann den Koppen darauff/ vñ nim der eingemachten Pomerantzen/ belege den Koppen mit/ vnder einen jeden Fluͤgel eine/ bey beyden Schenckeln eine/ vnd zu rings herumb/ trags fuͤr.
Es gehoͤret fuͤr einen Fuͤrſten vnd krancke ſchwache leut.
Vnd alſo magſtu auch ein junges Huͤnlein bereiten.
Ein andere Form.
BEreite junge Huͤner/ eines oder mehr/ ſo viel dir geliebet an Spieß/ allerdings wie zuvor den Koppen vberal.
Vnder deſſen nimb Pomerantzen/ allezeit ſawre/ wann du ſie haben kanſt/ vnnd thu ſie alſo gantz in ein ſauber haͤfelein mit Waſſer dar- Fewer/ laß eine halbe ſtund ſieden/ alsdann laß das Waſſer zum von/ daß ſie erkalten/ darnach ſchneids mit einem wol ſchneidendem meſſer duͤñe wie ein Reitig/ verſuche die bruͤh oder Waſſer obs nit zu bitter/ iſt ſie faſt bitter/ ſo nim halb deß waſſers/ halb friſch Bruñenwaſſer ſo vil du bedarffſt/ oder Safft von andern Pomer antzẽ/ welches am beſten/ nimb ſo ſchwer Zucker als des Waſſers/ thu die geſchnitten Schnitz in ein meſſines Pfaͤnlein/ oder in ein verglaͤſt haͤfelein mit ſtollen/ ſtell es auff ein glut/ laß mit einander ſieden/ biß die bruͤh ſchier iſt wie ein Syrup/ behalts biß das Hunſchier gebraten vnd bereit wie es ſeyn ſol/ ſo nimb Malvaſier oder ſonſten einen Wein/ der jhm gleichet/ darnach die bruͤh auß der Bratpfannen/ wann jhr zu wenig iſt/ ſo nimb ein gute Fleiſchbruͤh/ die nicht verſaltzen/ oder darin die Huͤner geſchwaͤllt ſind/ darzu thu auch bereite Pomerantzen/ laß alles mit einander ein Wall thun/ ſo lang als ein verloren Ey/ zuvor aber ſoltu etliche ſchnitten weiß brot ſchon behen/ die leg in die ſchuͤſſel/ in welche du die Huͤner auff dem tiſch wilt geben/ daruͤber geuß die bruͤh/ beſtrewe ſie wol mit Zimet/ ſetz auff ein Glutpfann/ leg die Huͤner darauff/ vnd alsdann die Schnitz darauff vnd darumb/ daß Huͤner vnd brot bedeckt/ trags alſo mit der glut fur/ daß ſie nicht kalt werden.
Vnd alſo bereit man eine Ruͤſtung mit Reb oder Haſelhuͤnern.
Es ſind Fuͤrſtliche Eſſen/ welchen es gebuͤret/ mit ſampt den krancken.
Ein andere Form.
NJmb Huͤner/ wild oder zahm/ oder einen Koppen/ wan es gebraten/ legs in eine Schuͤſſel/ mit ſampt eim wenig lauter Fleiſchbruͤh/ zulege den Koppen oder was es iſt/ doch daß er nicht von einander falle/ nimb Pomerantzen eine oder drey oder vier/ trucke den Safft wol herauß/ nach dem du ſie auffgeſchnitten/ reib die halben Aepffel wol aneinander/ ſchuͤtte Waſſer in ein halben/ knets zuſammen/ trucks mit aller Macht auß/ vnnd ſo thu jhm durchauß alſo/ daß ein ziemlicher Becher mit Waſſer darzu komme/ auch wol von der Rinden/ etliche nemen halb Roſenwaſſer/ kanſtu die Rinden nicht zerꝛeiben/ ſo zuſchabs mit einem Meſſer/ merck/ daß du das Waſſer vorher ſaltzeſt.
So es nu bereit/ ſo decks mit einer tieffen Schuͤſſel/ das kein Dampff davon moͤge/ ſtells auff ein Roſt oder auff eine groſſe Glutpfannen/ daß wol an einander koche/ kehre den Koppen/ oder was es iſt/ offt vmb/ bedecks wider/ wann es ſo lang ſeud als weich Eyer/ trags fuͤr merck aber fuͤr einen krancken der zu dem Grimmen geneigt/ nimb Waſſer das zuvor wol geſotten/ vnd wider kalt worden/ etliche ſo nicht wol die Pomerantzen haben moͤgen/ vnnd wo ſie gar tewer/ nemen halb Wein vnd Waſſer/ auch ein wenig Roſenwaſſer/ etliche Roſeneſſig darzu/ daß man auch thun mag/ wann die Aepffel ſuͤß ſind.
Ein anders.
WAnn die Huͤner/ Voͤgel oder Kaͤlberndraten/ beſonders wanns feiſt iſt/ uͤberbleibt/ gantz oder ſtuͤck/ ſo nimb die Pomerantzenſchalen/ die du allezeit ſauber doͤrꝛen vnd behalten ſolſt/ legs in ein law Waſſer/ oder ſo du weil haſt/ uͤbeꝛ Nacht in ein kaltes/ wo nicht eine ſtund oder drey im lawen waſſer/ darnach ſeud es in eim andern Waſſer/ biß es wol lind/ ſchneids klein/ als weren ſie gehacket/ thu ſie in ein Schuͤſſel das bratens gantz oder Stuͤckweiß/ nach Gelegenheit/ ſtrew die Pomerantzen darauff vñ darein/ bereits mit Fleiſchbruͤh/ Roſenwaſſer/ ein wenig Roſeneſſig/ vnd wol guten Wein/ vnd der Bruͤh darin die Schalen geſotten/ ſo viel du bedarffſt/ es ſol wol Bruͤh haben/ geuß auch an vorgemelten Zeug/ decks wie vor/ vnd laß kochen/ vnnd auff ein gute Stund/ vnd ſo der Zeug ſelbſten nicht feiſt/ lege von Bratfeiſt oder Suppenſchmaltz darzu/ kehr es auch bißweilen vmb/ vnd wañ du es auff den tiſch wilt geben/ ſtrew mit einem loͤffel das geſchnitzte auff das Gebachens/ trags verdeckt fuͤr.
Alſo magſtu wol friſch gebratene Zungen bereitẽ/ wiltu es gern ſuͤßlecht haben/ ſo lege auch ein wenig Zucker darzu:
Es iſt ein herꝛlichs Eſſen krancken vnnd geſunden/ macht luſtig zu eſſen/ es iſt auch gut uͤber Geſottens.
Vñ alſo mag man die Rinden geſotten zu kleinen Riemlein ſchneiden/ Voͤgel/ Huͤner vnd allerhand Gebratens mit ſpicken/ vnnd wann du etwas mit ſpeck ſpickeſt/ je eines vmb das ander/ die bruͤh darin es geſotten in die Bratpfannen/ fuͤr ander Waſſer/ es iſt faſt lieblich vnd gut.
Ein Paſtet von diſem Zeug.
ZVvor aber wil ich anzeigen/ wie man die Pomerantzen bereiten ſolle/ daß ſie ein gantzes jahr bleiben/ ſehr luſtig/ nuͤtz vnd gut den krancken/ in den Magen/ wer Grimmen inn dem Leib/ wer vnluſtig zu eſſen iſt/ vnd dañ zu kochen bey den krancken/ ſo nimb die Pomerantzen ſawer oder ſuͤß/ wie du ſie haben kanſt/ aber nicht zuſammen/ ſondern ein jede Gattung fuͤr ſich ſelbſten:
Als etlichen geliebet nicht was von ſawren Sachen bereitet/ ſo haben die ſuͤſſen etwas mehr Krafft zu ſtaͤrcken.
Nun es ſey jhm wie ihm wolle/ ſo nimb die Aepffel/ vnnd ſolche/ die weder Flecken noch Maͤngel haben/ ſchoͤn vnd friſch im Safft/ die ſchneid ſchoͤn ſternen weiß/ doch nicht zu tieff/ damit der inner Aepffel gantz bleibe allein/ die euſſer Rind alſo/ daß ſie von den Aepffeln mag geloͤſet werden/ vnd doch vnden an den Aepffeln bleib/ als ſtuͤnde der Aepffel in der Rinden/ vnd auch der Aepffel ſein theil von der innern hab/ als daß er von dem ſieden nicht moͤge verletzt werden/ wann du es dañ alſo bereit/ thu es in ein Silber oder ſchoͤn verglaͤſt geſchirꝛ/ in dem ſie wol weite habẽ/ daran geuß friſch Brunwaſſer/ decks wol/ laß tag vnnd nacht ſtehen/ darnach thu das Waſſer davon/ vnnd ein anders daran/ laß wider ſtehen wie zuvor/ darnach nimb die Aepffel inn ein ſchoͤnen verglaͤſten hafen/ oder breite kachel/ thu wider ein friſches Brunnenwaſſer daruͤber/ daß wol darob zuſammen gehet/ decks geheb zu/ ſtells auff eine gute glut zum Fewer/ laß ſieden/ biß die ſchalen anhebt ſich laſſen greiffen/ daß ſie linde wird/ alsdann legs herauß auff ein ſchoͤn weiß Tuch/ bedecks bald mit dem andern Theil des Tuchs/ nimb darnach das Waſſer in eine groſſe meſſine Pfann/ nach dem der Aepffel vil oder wenig/ ſind die Aepffel ziemlicher groͤſſe/ ſo nimb zu dreyen Aepffeln ein Pfund des ſchoͤnſten Zuckers den du haben kanſt/ ſind ſie aber faſt groß/ ſo nimb fuͤnff vierling/ damit ſie mit der Bruͤh/ wann ſie geſotten/ wol muͤgen bedeckt werden/ ſtoß jhn dann/ vnnd thu jhn in daß Waſſer/ ſeud den biß er wol ſpint/ wie ein wolgeſottener Syrup oder Juleb/ laß den uͤberſchlagen/ vnter deſſen lege die Aepffel ins geſchirꝛ/ da du es gewaͤſſert/ vnnd daß Law daruͤber/ laß wol bedeckt ſtehen/ ein tag/ zween oder drey/ nach dem die Aepffel den Zucker bald annemen/ wann dann das Law waſſer wird/ ſo geuß ab/ vnd ſeuds widerumb wie zuvor/ vnd gleich alſo wider daruͤber/ zum dritten mal ſeud Aepffel vnd Law mit einander/ biß die Aepffel gar durchſichtbar ſind/ ſo zeuch die Aepffel ſchoͤn herauß/ vnd hab auch in dem ſieden acht/ daß du kein blaͤtlein abſtoſſeſt/ auch daß ſie ſich nicht zu gar weit von den jnnern Aepffeln thun/ ſetze ſie fein inn ein geſchirꝛ/ auff vnnd neben einander/ laß das Law ſieden wann es nit ſpint/ biß das es ſpint/ laß kalt werden wie zuvor/ geuß wider vber/ vnnd behalts/ ſie werden ſo ſchoͤn/ daß man nicht allein die rinden durch ſicht/ wie ein lauter Kuͤttenlatwergen/ ſondern du zehleſt auch die Kern in den jnnern Aepffeln/ vnd wann das Law wider duͤnne wird/ laß ablauffen/ vnnd ſeuds/ wider:
Jch hab ſie wol in einer Eyl ein tag verfertiget/ aber es gebraucht einen groſſen Fleiß/ daß ſie ſo ſchoͤn werden.
Diſes gehoͤret wol an einen andern ort/ vnd nicht fuͤr einen jeden koch/ aber von wegen der krancken las ichs mit andern paſſieren/ dann ich vmb derſelben willen vil heimligkeiten beſchreibe.
Folgen die Paſteten.
NJmb Rebhuͤner vnnd andere/ welche du wilt oder haſt/ bereits an einem Spieß/ brats ſchoͤn/ ſchneid zuvor Pomerantzen zu viertheilen vnd halben viertheilen/ verſaltzs nit/ ſtoß Rindern marck in die Huͤner/ vermachs wie oben gehoͤrt/ wann ſie gebraten/ legs in einen bereiten Paſtetenhafen/ zuvor aber habe in wenig Zimet vund gerieben Brot/ vnnd ein wenig Jngwer vntereinander/ damit beſtrewe den Boden wol im Paſtetenhafen/ dann lege die Huͤner darein/ vnnd betreuffe ſie wol mit einer oder zwo friſchen Pomerantzen/ darnach thu ſie in den Ofen/ inn dem aber der hafen verhartet/ nimb die bruͤh ſo in der Bratpfannen geweſen/ iſt der nicht genug/ daß gemeiniglich geſchicht/ nimb darunder ein Malvaſier oder andern ſolchen Wein/ thu darzu was recht iſt auch bruͤh von ſolchen vorgeſchꝛiebnen Aepffeln/ darnach ein wenig Fleiſchbruͤh/ laß vndereinander ſieden mache in den Paſtetendeckel oben ein Loͤchlein/ daß ein Truͤchterlein mit einem kleinen Roͤhrlein hinein moͤge/ geuß die ſiedende Bruͤh darein/ ſtells wider in den ofen ein halbe ſtund/ als dann nimb ſie wider herauß/ thu ſie auff/ ſtell von den bereiten Aepffeln zwiſchen die Huͤner/ rings vmb vnd einen in die mitten/ begeuß mit der bruͤh/ laß auff ein halb viertheilſtund noch in dem ofen/ darnach trags fuͤr.
Ein ander Form.
BEreit obgeſchrieben Zeug von Huͤnern/ oder auch Kaͤlberfleiſch/ wie du es haſt/ alſo daß es gereiniget vnnd ſauber/ legs in Malvaſier oder andern koͤſtlichen Wein uͤber naͤcht/ ſo du zeit haſt/ wo nicht/ ſo ſtells wol vermacht auff ein glut eine ſtund oder zwo/ laß aber zu keinem ſieden kommen/ nur daß die Waͤrm deſto beſſer durchziehe/ vnder deſſen ſchneid auch Pomerantzen/ wie vorher zu dem einmachen gelehrt/ vberſeud ſie in Waſſer ſo lang als ein weiches Ey/ thu ein anders daran/ wiltu/ ſo ſeud ſie aber wie vorher noch ein mal/ darnach nimb die Huͤner vnd was es iſt/ wuͤrtz es mit Zimet/ Jngwer/ wenig Naͤgelein/ Muſcatnuß/ wol jnnen vnnd aͤuſſen/ ſampt eim wenig geriebnen brot/ ſaltz es recht/ legs inn einen bereiten Paſtetenhafen/ ſtrew wol Rindern marck oder Feiſt von den Nieren/ von der Haut gereiniget/ geſchnitten oder gehackt/ darunder vnd oben auff/ lege oder ſtelle die Aepffel darzwiſchen/ vnnd Zuckers genug/ vermachs wol mit dem deckel/ ſtells auff den ofen biß auff drey viertheil ſtund/ alsdann nimbs herauß/ mach ein loͤchlein wie du weiſt/ geuß den Wein darein/ darinnen der Zeug gelegen iſt/ welche du wol bedeckt ſolt behalten/ laß folgend bachen.
Vnd alſo magſtu es beꝛeiten/ wie du von dem Gebratens auff dem Roſt haſt/ auch den Koppen.
Du magſt auch eine von lautern Pomerantzẽ bereiten:
Es gehoͤret fuͤr Fuͤrſten/ vnnd braucht vil Zeug/ dann die Aepffel muͤſſen bereit ſeyn/ gleich wie zu den auffbehalten/ vnd dann auch wol Safft von den friſchen Aepffeln/ Datteln oder Zibeben darzwiſchen.
Vnd alſo magſtu nun auch die Rinden waͤſſern/ ſchneiden zu langen riemlein/ oder gleich wie Rauten/ nach dem ſichs begibt mit Zucker/ Honig oder auch ſuͤſſem Moſt/ daß du es ein gantzes jahr zu dem Gebratens kanſt ſtellen/ vnd an der Koſt zu den bruͤhlein brauchen.
Alſo mag man die gedoͤrten ſtoſſen/ vnd etwa ein wenig an eine Koſt ſtreichen/ es gibt nicht allein ein guten geſchmack/ ſie dienen auch ſchwachen Maͤgen wol zu der dawung.
Paſteten von jungen Tauben.
AM beſten ſind die Huͤrttauben/ wann jhnen anheben die Federn zu wachſen/ zwo oder drey Wochen alt/ rupff ſie/ reiß jhnen die Koͤpff nicht ab/ wann du ſie außnimbſt/ verſchon daß du den Schweiß nicht herauß laſſeſt/ ſchon auch daß du das gedaͤrm nicht brecheſt/ dann man ſols nicht waſchen/ wann ſie nach dem wuͤrgen vnd rupffen wol erkalten/ ſo geſteht der Schweiß damit kan man mit dem außnemen deſto beſſer vmb gehen.
Nun wann du ſie bereiteſt/ ſo nimb ein guten Wein oder Eſſig/ geuß inwendig in die Tauben einen guten Loͤffel voll/ darnach laß alſo ligen/ kehrs allemal vmb/ damit ſie allenthalben wol durchkrichen/ ſprengs auch auſſen/ laß ein ſtund oder drey ligen in gutem Wein/ uͤber nacht/ wann du zu zeit haſt/ thu wol/ nun nimb Pfeffer/ nach dem die Paſteten groß/ wol Naͤgelein/ ein wenig Mußcatbluͤh/ vnd ſtoß nicht gar zu rein/ darunder auch Saltz/ ſo vil es recht iſt/ reib ein Broſam ſchwartz Brot in dem Paſtetenhafen an den Boden/ darnach wol klein geſchnitten Speck oder Rindern marck/ oder feyſt von den Nieren/ darnach von dem Gewuͤrtz Roſin vnd Weinbeer/ Zucker/ oder wann du wilt/ du kanſt es wol herauß laſſen/ dann nim die Tauben/ ſchneid jhnen Koͤpff vnd Fuͤß ab/ ſchrenck die Fluͤgel/ ſchmirs inwendig wol mit dem Gewuͤrtz/ legs zwiſchen zwey teller/ truck ſie wol zuſammen/ das Ruͤck vnd bauch breche/ vnd eben auff einander lige/ darvon leg in den Paſtetenhafen/ den Rucken uͤberſich/ iſt was uͤbrigs von dem Wein vnd Eſſig/ geuß auch darzu/ beſtrewe es vollend/ mit ſampt dem Speck oder Feiſt/ daß es ſchwartz darvon ſey/ mach den deckel daruͤber/ bachs auß ein gute ſtund.
Vñ alſo magſtu Huͤner/ Kalb vnd Laͤmmerfleiſch anmachẽ jedes allein/ oder aber beyſamen/ aber das Fleiſch ſol vorher verſchaumt ſeyn/ ſonſten hat es kein rechten geſchmack mehr/ gibt auch fuͤr ſich ſelbſten keine bruͤh mehr/ ſonſten gibt es fuͤr ſich ſelbſten bruͤh gnug/ ſie ſollen ziemlich bruͤh haben/ darumb ſihe bey zeit/ wie offt gelehrt/ damit du der ſach hilffſt mit ſiedigem Wein vnd Fleiſchbruͤh vñ wenig brotbroſamen/ aber wann du recht mit vmbgeheſt/ geben ſie genug.
Ein andere Form.
BEreit die Huͤner oder Tauben aller dings wie oben gelehrt/ allein waſch den Schweiß auß/ vnd bereits allerdings in den Paſtetenhafen/ wie vor/ allein nim ein hand voll oder zwo gut gruͤn Kraut/ Binetſch oder Mangolt/ Winterzeit Werſig/ waſchs/ ſchneids vnd thu es in den Boden/ vnd thu es zwiſchen die Huͤner oder Tauben/ vnd wuͤrtz es mit Pfeffer/ vnd wol rindern marck oder friſcher Butter/ der faſt gut darzu/ oder lege den Butter zuvor in ein friſches Waſſer/ ſo zeuchts das Saltz herauß/ vnd das merck an andern Sachen mehr.
Nun vermachs/ bachs eine Stund oder zwo nach Gelegenheit/ wie zuvor/ es gibt Bruͤhgnug/ du magſt beyde weg in einem jrꝛdenen Paſtetenhafen machen/ aber da muß man bruͤh dran thun/ es gibts nit ſelbſten/ da iſt dañ ein feiſt vnd Butter am beſten/ vnd auff dem Roſt fein kochen laſſen.
Alte Huͤner bereite wie du von den Zungen vnnd Gaͤnſen haſt.
Du magſt auch Dauben vnd junge Huͤner alſo bereiten/ ſonderlich wañ ſie alt ſind/ allein du ſolt ſie nicht zuvor ſieden wie die Zung.
Alſo bereit auch die Voͤgel in alle weg/ die aber waſche ſauber auß/ dann ſie ſind gemeiniglich von der leber bitter:
Die gar kleinen Voͤglein bereit mit ſuͤſſer Wuͤrtz/ Saffran/ Zimet/ Weinbeer vñ deß Zeugs/ vnd geuß in einen guten Wein zu ſo bald der hafen ein wenig hart iſt/ laß jhn auch verſieden mit wenig Zucker.
Ein faſt gut Eſſen von kleinen vnd groſſen Voͤgeln/ ſonderlich wann ſie alt ſeynd.
NJmb die Voͤgelein/ ſo man Spießvoͤgelein heiſt/ als Fincken vnd dergleichen/ bereit vnd waſch ſie ſauber auß/ thu halb Wein vnd Waſſer daran/ vnnd laß einen wall th un darnach wirffs in heiß Schmaltz/ machs braun/ vnder deſſen ſchaͤle ſuͤſſe Aepffel/ oder andere die ſo hart ſind/ daß ſie nicht leichtlich zu einem Brey werden: Du magſt auch wol Birnen nemen/ die gar ſuͤß vnd geſchlacht ſind/ ſchneits wie Ruben/ nit groͤſſer/ wirffs darnach ins heiſſe Schmaltz/ vnd machs ſchoͤn Braun/ nach demſelben einwenig weiß brot/ thu den Zeug allen miteinander in eine kachel die recht/ vnd thu ſuͤſſe Wuͤrtz/ ſampt Saffran vnd der bruͤh darin du die Voͤgel geſchupfft darzu/ iſt der nit genug/ mehr es mit Wein vnd Fleiſchbruͤh/ laß kochen wie recht iſt/ daß ſie ein bruͤhlein haben/ als wann man ein zarte bruͤh von geſchnittenẽ Mandeln vnd ſolchs Zeugs machen woͤlle/ thu auch Weinbeer vnnd etwas ſuͤſſes darzu/ wiltu/ ſo laß alſo.
Du magſt es auch alſo in ein Zwifel die rund geſchnitten einmachen/ auch in ein Lebkuchenbruͤhlein/ auch in ein ſchwartz Naͤgelbruͤhlein oder Pfefferlein: Alſo auch mit gebehetem Brot vnnd einer Huͤnerleber/ wie du von den Huͤnern findeſt/ auch in gruͤnes Kraut/ beſtrewe es mit Zimet/ alle gattung die gelb vnd ſuͤß ſind/ machs recht in dem Saltz.
Ein ander weiß groß vnd klein.
THu bereite Voͤgel/ nach dem ſie im Schmaltz wol braun gemacht ſind/ in ein kachel/ mit wolgeſtoßnen Naͤgelein gnug/ ein wenig Pfeffer/ ein wenig gedoͤrte Nußſchalenmeel/ Wein vnnd Fleiſchbruͤh/ auch geſotten Wein/ wann du jhn haſt/ Holderlatwergen/ decks/ laß alles mit einander ſieden/ wirffs offt vmb/ vnd laß abkochen/ daß ſie wol feucht ſind/ vnd keine bruͤh haben/ die bruͤh wird dick daß es fein darauff gleiſt/ es ſollen wol Weinbeer darbey ſeyn/ vnd die hangen dann daran herumb/ vnnd ſpinnen wie ein Syrup/ ſie ſollen gar ſpitzig auffeinander ligen inn der Blatten/ ſie ſind luſtig vnd gut.
Merck aber/ du ſolt in dem anfang auch eine halbe Nußſchale voll brot mit voͤlligem Schmaltz brennen/ ſo braun du es ohn verbrennen kanſt/ vnd dann das Nußſchalenmeel darzu/ ſampt den geſtoſſen Naͤgelein/ aber thu es nicht mehr uͤber das Fewer/ allein ruͤhrs darunder vnnd uͤber die Voͤgel ab/ darnach die Bruͤh auch warm/ vnd je ſiedig daruͤber/ verſaltz es nicht: Du magſt auch wol Aepffel vñ Birnen ſchneiden wie Speckgrieben/ vnd im Schmaltz allgemach braun machen wie Grieben/ darnach mit einem Faumloͤffel allgemach auß dem Schmaltz heben in ein meſſings Pfaͤnlein/ vnnd nimb einen guten Loͤffel voll Wein daran/ vnd ſo vil Zucker/ laß ſieden/ vnd ſtrew es wie Grieben darauff herumb/ es iſt gar ſchoͤn vnd gut.
Huͤner in einer Paſteten.
BEreite die Huͤner biß an den Spieß/ ſchupff ſie aber vorher wie du weiſt/ ſpicks ſchoͤn mit kurtzen Specklein vnnd Fett/ brate ſie bey einem ſtarcken Fewer ſchnell vnnd ſchoͤn braun/ du wolſt ſie dann fuͤr einen krancken/ ſo betreuffs mit einem ſchmaltz/ verſaltz es nicht/ alsdann legs in einen Paſtetenhafen mit Weinbeer vnd Zwifeln vnnd ſuͤſſer Wuͤrtz/ Saffran/ Zucker vnnd Zimet wol anbereitet/ ſampt Feiſten was es bedarff/ oder was darauß tropffet/ vnnd allezeit gerieben Brot an den Boden/ wiltu gern ein wenig gruͤn Kraut darein ſchneiden/ ſo iſt es ſaft gut/ laß alſo vermacht ſtehen/ laß bachen/ biß der Hafen erhartet/ ſo habe Wein vnd die bruͤh darinnen ſie geſchupfft/ ſchupffs in halb Wein vnd Waſſer/ da werden ſie am beſten/ in allweg machs ſiedend/ geuß darein was von noͤten/ wie du offt gelehret worden/ laß auff eine halbe ſtund bachen/ wiltu dañ/ ſo laß allen ſuͤſſen zeug herauſſẽ/ vnd ſchneid genugſam geſaltzene Lemonien darzu:
Jn dem Sommer magſtu die ſawren Drauben oder Stichbeer darzu nemen/ pfeffers vnd Wuͤrtz es.
Vnd alſo magſtu die Huͤner je alſo dann alſo machen/ dann wo man der ſachen vil kocht/ muß man es jmmer veraͤndern/ ſo auch in andern trachten.
Gefuͤlte brot von kleinen Voͤgeln.
BEreite die Voͤgelein/ ſchwells in halb Wein vnnd Waſſer/ machs braun/ geuß die bruͤh wider dran/ Fuͤß vnd Schnaͤbel ſchneid jnen mit den augen allzeit ab/ thu gelbe Wuͤrtz vnnd Zimet/ auch wol Weinbeer daran/ ſie ſollen wol Bruͤhen vnnd Zucker genug/ wenig Saltz/ laß wol an einander ſieden/ fuͤlls ein/ wie du von den Kirſchen oder Amarellen haſt/ eins/ zwey/ drey/ nach dem ſie groß.
Vnnd alſo fuͤllet man auch die groſſer verbruͤhten Kuͤchlein/ vnnd ſo du keine Voͤgel haſt/ bereite Fleiſch/ wie du vorher vom gehackten Lendenbraten oder Paſteten haſt.
Folgen Paſteten von Wildbraͤt.
WAnn du einen Schlaͤgel oder Schilt von einem Hirſchen oder Reh haſt/ ſo hawe den Fuß im geleich ab/ vñ leg es auff den roſt/ daß die euſſer haut ſchnell ſtrupff/ alßdañ ſo ſchaͤls wol/ thu jn dann in ein hafen der hoch genug/ thu ein Seidlein oder halbs guten Eſſig daran/ oder halb Wein vnd Eſſig/ das bein ſol vberſich gehen/ dañ hab einen andern hafen daruͤber/ vnd vermachs mit einem leim oder pappen von ſchwartzen Meel/ ſtells weit von dem fewer/ vmb den hafen hervmb ein glut/ laß jhn alſo auff ein ſtund duͤnſten/ ſchwencke den hafen je bißweilin herumb/ darnach laß alſo erkalten oder vberſchlagen/ ſo thu jhn herauß/ leg den in ein geſchirꝛ das recht/ vnd den Eſſig wider daran/ haſtu zeit/ ſo laß jn ein tag oder drey in Eſſig ligen/ nach dem daß du jhn von der haut geſchaͤlet/ vnd thu jhm darnach wie hievor.
Jſt aber ein zeug jung/ ſo haͤuts/ vnd hab ein ſiedenden Eſſig/ oder haſtu jhn jrgend zuvor vber nacht ligen laſſen/ ſo nimb gleich denſelbigen/ wann er wol ſtarck geweſt/ ſchuͤtte den alſo in dem ſud daruͤber/ laß eine ſtund ſtehen/ ſo bruͤh jhn wider/ dieſes thu ein mal drey oder vier/ kehre jhn allemal vmb/ vnnd darnach beſtrewe ihn vberall wol mit Pfeffer/ laß jhn vbernacht/ wann du zeit haſt/ in der Wuͤrtz ligen/ damit es durchkrieche/ haſtu nicht zeit/ ſo ſchneid Speck ziemlich dick vnnd lange riemen/ netz jhn auch in Eſſig/ vnd Pfeffer jhn wol/ ſpick jhn wol durch/ du ſolt auch inn dem ſpicken warnemen wie man es auffſchneid/ damit du den Speck darnach einzieheſt/ vnd wann mans auffſchneid/ der Speck dadurch vberall wie grieben inn den groſſen Wuͤrſten ſcheinen/ dann habe den Teig von Waſſer/ Meel vnnd Schmaltz vnnd wol geſaltzen bereitet/ der ſol ſtarck ſeyn/ wol zwey Blaͤtter inn rechter dicke/ das vnder dicker dann das ober/ das ober aber groͤſſer/ ein wenig Pfeffer/ Jngwer vnd Naͤgelein/ auch Saltz ſo vil von noͤten/ mach es vnder einander/ beſtrewe den vndern theil den boden/ ſo weit du achteſt/ daß der Schlegel/ oder was es iſt/ begreifft/ netze dann das Wildbraͤt widerumb in den Eſſig/ den du zuvor haſt darzu gebraucht/ leg jhn auff den Teig/ vnd beſtrewe es genug vnd wol mit dem vbrigen gewuͤrtz/ lege dann das ander blat darauff/ beſtrew das vnder blat mit Waſſer oder Eyerklar/ machs ſchoͤn vnd walle dem Schlegel nach/ mit einer wallen/ man kan jm wol ein forme geben/ daß er ſihet wie ein lebendiger Hirſch/ wer es aber nicht kan/ der machs ſo gut ers kan/ gemeiniglich legt mans mit den fuͤſſen verbunden vberſich/ oder neben an ein ſeiten dem Beine nach/ vnnd hinden ein Hauben daruͤber/ kleib jhn zun orten hervmb wol/ daß er nirgend moͤge außlauffen/ vnnd wann der hafen oder der Teig erhartet inn dem ofen/ der wie ein bratofen gehitzt ſeyn ſolle/ mach oben ein loͤchlein mit einem ſpies oder pfrimen/ ſonſten brechens gern auff/ laß eine ſtund oder drey bachen es gibt ſelbſten bruͤh genug/ mercke daß du es auff der ſchuͤſſel ſolteſt bereiten/ damit du es in den ofen ſchieſſen wilt/ ſonſt iſt dir gar bald ein ſchad begegnet.
Ein andere form von Wildbraͤt/ Kalbfleiſch Schepſen vnd Rindern.
NJmb das Wildbraͤt/ was es iſt/ Zuͤner oder Wecken/ ſihe daß es nicht vnſauber ſey/ bedarff es waſchens/ ſo waſch es mit Eſſig/ ſeige jhn darnach durch ein tuch/ vnnd geuß jhn wider daran in das geſchirꝛ/ darin du es behalten wilt/ wo ferꝛ aber der Eſſig ſehr ſchweiſſig/ ſo nimb ein friſchen/ laß ein tag oder etliche ſtehen/ nach gelegenheit/ wiltu ſie gern laͤnger behalten/ vnnd wil dir zu lang im Eſſig ligen/ ſo ſchupffs/ aber nicht mehr/ daß es nur bloß keck wird in dem Eſſig/ darinnen es gelegen iſt/ iſt er nicht mehr ſchoͤn/ ſo nimb einen andern/ oder Wein/ vnnd nicht mehr/ dann daß am geſchirꝛ/ darin du es ſchupffſt/ nicht anbrenne/ laß ein wenig erkalten/ ſo ſpicks wie oben gelehrt/ vnd darnach beſtrewe es wol mit Jngwer vnnd Pfeffer/ allezeit noch ſo vil/ ein wenig geſtoſſen Naͤgelein verderbts nicht/ ſo vil Pfeffer als Jngwer/ beſtrewe es wol/ vnd behalts wol bedeckt/ beſtrewe es mit dem/ darinnen es geſchupfft iſt/ daß es nicht zu gar truckne/ du kanſt es noch ein tag drey oder vier ligen laſſen/ vnd wird gewaltig gut/ vnnd wann du es im Teig bereiteſt/ wuͤrtz es beſſer mit allerhand wuͤrtz/ wie den Rehe oder den andern Schlegel vorher/ alſo magſtn von einem jungen Rind ein guten Riemen zubereiten/ einen guten Luͤmmel oder Lendenbraten/ den Wecken/ das Becklein/ vnnd wann es zeit hat/ daß du es nach dem ſchwellen alſo ein tag oder etliche alſo gewuͤrtzt kanſt laſſen ligen/ man jſſet es fuͤr ein Wildbraͤt/ vnnd alſo magſtu ein Schlegel von einem Kalb oder Hammel bereiten/ kalt oder warm zu eſſen/ wie man wil/ alſo ein ſchweinen Hammen/ aber dem ſchaͤle die haut ab/ es iſt auch ein herꝛlich gebratens/ man ſolle jhn gleichwol durchſpicken/ vnd alſo magſtu aller dreyer gattung zu Riemen hawen/ vnnd inn Eſſig einlegen/ darnach bereiten zum gebratens/ auch zu den kalt Paſteten allerdings/ wie zuvor/ du magſt auch inn Paſteten bereiten/ wie oben von allerhand Huͤnern vnd Tauben/ in hohen haͤfen/ auch in gute Pfefferlein/ ſuͤß vnd ſawer/ auch zu gehackten Paſteten/ was du wilt.
Paſteten von alten vnd jungen Haſen.
DJe Haſen bruͤh auch mit halb Wein vnd Eſſig ab/ wie den Rehſchlegel/ ſpick ſie/ aber laß nicht fuͤr das Fleiſch gehen/ bloß daß man den ſpeck ſihet/ du wollſt jhn dann warm eſſen wuͤrtz jhn wol mit Pfeffer/ vnd ein wenig Naͤgelein/ du magſt Lemonien darzu thun/ wiltu/ mach jhn zu/ ſchoͤn wie ein Haß ſeyn ſolle.
Merck/ daß man gemeiniglich einem das hinder nimbt/ daß man ſonſt bratet/ doch auch etwann gantz/ man ſol es auch zuvor haͤuten als wolt mans braten.
Es iſt keine ſpeis fuͤr die krancken/ darvmb ſchreib ich nicht gern lang von zweyen vnd ſolchen ſachen/ es nimbt vil zeit/ vnd triffts doch der zehende im wenigſten nit/ wañ es gut/ mag es leicht huͤbſch ſeyn/ vermachs/ bachs auff zwo ſtundẽ/ alle Paſteten beſtreich mit eim wol zerklopfften Ey vnd Saffran/ aber wann es im ſchwartzen teighafen/ nur mit Schmaltz/ oder vertreib ein wenig weiß Meel mit warmen waſſer/ vnd ſchmirs/ wann ſie halb gebachen/ wie die Becken das Brot.
Die jungen Haͤßlein mache gantz ein in hohe haͤfen/ wie die Tauben vnd Zungen.
Eine Paſteten von gehacktem Kalbfleiſch.
NJmb einen guten Qualen oder Schlegel von eim Kalbe/ ſchneid das fleiſchicht darvon/ waſch vnd ſchaͤl die haut vber all darvon/ mache ein ſiedenden Wein/ oder halb Wein vñ Eſſig/ es durchkreucht deſto beſſer/ ſchuͤtt jhn daran/ decks/ laß ein wenig ſtehen/ darnach hacks klein/ vnd nimbs in ein ſchuͤſſel/ nimb gewuͤrtz ſo vil du bedarffſt/ nach dem die Paſteten groß/ daß ſol ſein ſuͤſſe wuͤrtz vnd wol Saffran/ wol Naͤgelein vnd Zimet/ daß halb knete darein/ ſampt Saltz vnd dem Wein/ damit du es vber bruͤhet haſt/ mach es aber nicht zu duͤnne/ daß es nicht von einander ruͤnne/ alſo nimb auch Weinbeer vnnd Roſinlein genugſam/ die thu auch halb darein/ wann ſie wol gereiniget vnd gewaſchen/ das wird ein jeder wol wiſſen/ du ſolt auch Rindern marck oder Nierenfeyſt darein hacken/ wanns anbereitet vnd der hafen geruͤſtet/ vnd auffgetrieben/ ſo thu den zeug darein/ fuͤlls an den orten nicht gar zu voll/ es ſol fein haͤuffig gemacht ſeyn/ daß es in der mitten hoch/ vnd dann tupff mit einem Daumen darein/ daß ein wenig in die hoͤhe vnd mitte ein tuͤpfflein habe/ ſo koch davon die bruͤh fein herauß/ ſtoß vberall ſtuͤcklein Zucker darein/ oder knete jhn auch mit in der wuͤrtz darein/ wann du es dann alſo bereiteſt/ ſo beſtrewe es vberall mit vbrigem gewuͤrtz/ daß dz Fleiſch bedeckt iſt/ auch mit den vbrigen Weinbeern/ vnd was mehr/ mache den deckel ſchoͤn vnd beheb daruͤber/ allezeit habe Eyerklar/ vnnd vmbfahr den ranfft von dem hafen mit einem penſel/ wie auch den deckel/ ſo helts an einander/ bachs auff anderthalbe ſtund/ vnnd wann du meineſt der bruͤh ſey zu wenig/ wie gemeiniglich geſchicht/ ſo nimb ſie herauß/ wañ ſie eine ſtunde im ofen/ vnd habe ein ſiedende bruͤh/ halb Wein vnd fleiſchbruͤh gegilbt vnd ein wenig gewuͤrtzt/ da mach aber neben ein loͤchlein/ daß du ſie drein gieſſen kanſt/ dann ſie ſollen wol bruͤh haben wann du es auffſetzt/ das Fleiſch kompt hart zuſammen/ ſo ſol man es dañ wol mit einem loͤffel begieſſen/ ob man davon fuͤrlegt.
Vnnd alſo magſtu es von vberbliebnem Fleiſch geſotten oder gebraten/ wie vorher auch gelehrt/ bereiten/ du magſt auch ein jung Hun/ Tauben oder Voͤgel vnder das fleiſch legen/ ſo du gern wilt.
Ein Anders.
BEreite das Fleiſch wieoben/ hacks mit gnugſamer feyſte/ darnach thu wol Pfeffer darein/ wenig Jngwer/ wilt du ein wenig geſtoſſen Muſcatbluͤh vnnd Saffran/ daß man es kaum ſpuͤret/ wiltu/ auch Weinbeer/ oder ſawre Drauben dafuͤr/ wann du jhr haſt.
Schupff das Fleiſch nur in einem Waſſer/ ſeud friſche Eyer hart/ vnd doch nicht zu hart/ daß man ſie oben ſchaͤlen kan/ vnd noch linde ſind/ wann dann das Fleiſch bereit vnd gnugſam gewuͤrtz/ ſo leg ein Ey oder fuͤnff an den boden des hafens/ nit hart aneinander/ daß das Fleiſch darzwiſchen kompt/ decks mit Fleiſch/ darnach drey vnd wider alſo/ darnach eins vñ aber gedeckt/ iſt ſie dann nicht groß/ machs mit dreyen alſo/ darnach eins/ alſo auch mit einem allein/ machs zu/ bachs wie oben anderthalb ſtund/ du darffſt aber keine bruͤh zugieſſen/ die Drauben geben auch bruͤh/ ſie bedoͤrffen auch nicht ſo vil als die andern/ vnnd alſo bereit mans auch von Hammelfleiſch/ aber in daſſelbe hackt man ein wenig zwifel vnnd keine Weinbeer/ nur feyſt genug vnd Drauben/ haſtu es anderſt/ haſtu keine Drauben/ laß alſo/ gilbs gar nicht/ laß auch in halb Wein oder Eſſig/ wann du keine Drauben haſt/ verſchaumen/ doch laß ſie vber einviertheil ſtund nit ſieden/ vnd bachs zwo ſtund/ verſaltz es nit/ aber Pfeffers genug/ vnnd alſo mag mans mit geſottenem Fleiſch bereiten/ aber doch allezeit beſſer von friſchen/ in den jrꝛdenen Paſtetenhafen thuts beſſer mit dem vberbliebnen/ ſo auch das vberblieben gebratens mit den Pomerantzen/ es ſey Huͤner odeꝛ Fleiſch/ du magſt auch ein guten Luͤmmel vom Rind nemen/ vnd zu einer Paſteten bereiten wie die erſte/ vnd ſo er gebeitzt/ iſt er am beſtẽ.
Gar kleine Frantzoͤſiſche Paſtetlein.
WEr ſolche ſachen viel bedarff/ der ſol jmmer Luͤmmel oder Lendbraten/ wie mans pflegt zu eſſen/ in Eſſig haben/ alſo Schlegel von Haͤmmeln oder Kaͤlbern/ nach |jeder zeit/ dann es allezeit beſſer/ dann friſch auß der Metzig/ wann du dann wilt kleine Paſtetlein machen/ da eins nit groͤſſer/ dañ dz dir in der hand ſtehet/ ſo nimb/ ſo vil du macheſt/ fuͤr jedes ſo groß vorgemeltes Fleiſch/ als ein Ey das nit groß/ iſt es lang gebeitzt geweſen/ ſo thu ein wenig Waſſer daran/ inn ein klein haͤfelein/ daß oben das Fleiſch darein mag/ decks/ ſtells auff eine glut/ laß etwan ein wall thun/ daß es nur erkecke/ hacks wol klein daß es kleine broͤcklein hat/ in der groͤſſe wie Weinbeer/ wol Pfeffer Saffran/ wenig Naͤgelein/ vnd der bruͤh darinnen es geſchupfft iſt/ verſaltz es nicht/ wiltu/ ſo nimb ein wenig Zimet darein/ die Maͤnner eſſen nicht alle gern von Zimet/ koͤndt es alles wol durch einander/ mit genugſamer feyſte/ die darvnder gehackt ſein ſol/ mach ein Teig wie du weiſt/ mache ein klein haͤfelein/ mache eim jeden ſein theil inn der mitte ſein decklein druͤber/ wiltu Zucker darein haben/ ſteht es bey dir/ wann man aber die Weinbeer nicht ſpart/ ſo werden ſie fein ziemlich/ nun bereits/ bachs inn einer halben ſtund/ ſind ſie gebachen/ beſtreichs mit dem gelben Ey/ thu aber Saffran daran/ wañ ſie er harten/ mach oben ein loͤchlein darein/ ſo kochet das feiſte oben herauß/ vnd laufft rings hervmb/ ſo ſind ſie recht/ vnd ſind faſt luſtig vnd gut/ iſt dann das fleiſch nit lang in der Beitz gelegen/ ſo ſchupffs in der ſelbigen bruͤh/ iſts gar friſch/ ſchwells inn halb Wein oder Eſſig/ mit Waſſer ein wenig gebrochen/ wann der zu ſtarck iſt/ nach dem ſo es eſſen ſol/ vnnd diß ſind auch die beſten fuͤr die krancken/ ſonderlich von dem Kalbfleiſch/ Huͤnern oder Koppen vnd der gleichen.
Ein Paſtet von jungen Gaͤnſen.
BEreit eine oder mehr/ deines gefallens/ ſaͤubers wol/ ſchneid ſie zu viertheiln/ vnnd machs gleich der Zungen Paſteten/ oder jungen Tauben/ alſo auch Enten.
Ein ander Form.
WAnn die Gaͤnß oder Enten ſchoͤn außbereit ſind/ ſo waſch mit Eſſig inwendig ſauber auß/ mach Pfeffer mit wenig Naͤgelein wol vnder einander vnd Saltz/ ſchmire die Gaͤnß oder Enten wol inwendig mit/ laß ein ſtund oder zwey ligen/ darnach nehe es oben an dem halß zu/ ſihe wañ du den kragen abhaweſt ſo ſchneid jhn ſo wol ab als du kanſt/ aber die haut laß wol lang/ vernehe ſie gar/ ſo werden ſie ſchoͤn voll/ kehrs etlich mal vmb/ legs auff den roſt/ gegen dem Fewer/ laß all gemach erkecken/ vnder deſſen bereit ein teig wie du wilt/ mit ſchwartzen oder weichen Meel bereit jhn beſſer mit Naͤgelein vnd Saltz/ vnd wann die Gaͤnß keck worden/ leg ſie wider in ein wenig Wein oder Eſſig daß ſie fein naß bleibe/ wann der Boden bereit/ ſo beſtrewe den wie recht/ darnach beſtrew auch die Gaͤnß vberall/ vnnd leg ſie auff den rucken/ vnnd beſtrew ſie oben wo ſie ſchwartz iſt/ wiltu/ ſo bedecke ſie wol mit Lemonien/ mache den andern theil daruͤber/ forms der Ganß nach/ ſo ſchoͤn vnd artlich du kanſt/ vermachs wol/ beſtreichs/ thu ſie in den ofen/ bachs auff anderthalb ſtung/ iſt ſie aber alt/ zwo oder drey/ wann ſie auffgangen/ vnd der hafen erhartet/ mach wie allzeit oben ein loͤchlein/ daß ſie nicht auffſpringe/ jß es kalt oder warm wie du wilt/ ſie ſind faſt gut/ auff das beſte.
Alſo magſtu Phaſanen/ vrhannen/ vnd alle deß zeugs bereiten/ aber denſelbigen zeug ſol man wol mit Zimet ſpicken/ wie auch Jndianiſche Huͤner/ Pfawen ſollen wol mit Eſſig bereit werden/ daß ſie jhren geſchmack ein wenig endern/ ſie haben auch ein feyſt/ ſchwartz/ grob Fleiſch/ vnd wann das gefluͤgel nicht recht wol bereit iſt/ ſo iſt es vil beſſer an ſpieſſen gebraten/ wer aber weiß damit vmbzugehen/ vnnd ſolch ding alt iſt/ kan groſſe ehr damit eingelegt werdẽ/ allzeit wo bein an einem ding/ verſihe es mit ſpeckſchwarten/ daß es den teig nicht durchbreche.
Ein Koppen vnd andere Huͤnerqualen oder Schlegel/ Kaͤlbern oder Schepſen auff Vngriſch zu bereiten.
NJmb einen bereiten Koppen oder Schlegel/ ſetz jhn zu in einer kachel die recht/ vnnd einen beheben deckel hat/ mit halb Wein vnnd Waſſer/ nicht zu vil Saltz/ thu bruͤh daruͤber/ daß du gedenckeſt/ daß eben mit abſiede/ vnd dir recht bleibe/ decks beheb zu/ laß auff einer kolen ſtehen/ daß es hinden vnd vornen gleich ſeud/ vnder deſſen nimb acht oder zehen/ mehr/ nach dem du gern haſt/ friſcher Knoblauch/ je juͤnger je beſſer/ wann es zeit iſt/ daß ſie noch in dem feld ſtehe/ vnnd du ſie friſch haben kanſt/ iſt es am lieblichſten.
Nun nimbs/ ſchneid die wurtzel vnnd kraut mit der euſſern ſchalen hinweg/ doch daß die kleff nicht von einander fallen/ lege ſie in friſch brunnenwaſſer/ wann dann der zeug ſchier geſotten/ ſo nim den Knoblauch auß dem Waſſer/ thu es zu dem Fleiſch oder was es dann iſt/ laß aber ſieden/ biß der Knoblauch anhebt lind zu werden/ ſo ſihe/ iſt die bruͤh wol feiſt/ ſo hebs herab/ was zu vil iſt/ nimb ein theil in ein pfaͤnnlein/ mache es heiß/ daß es nicht mehr ſpruͤtze/ iſt aber die bruͤh mager/ ſo nimb ein andere ſuppen/ ſchmaltz es daß es genug ſey/ mach es heiß/ wirff ein ziemlich brotmeel von geſtoßnem Semmelmelbrot darein/ wie mehr angezeigt/ ſo vil recht zu einem kleinẽ bruͤhlein/ darzu auch ein halb Loth geſtoſſenen Jngwer/ hebs aber nicht vber das Fewer/ ſondern geuß gleich ſo vil bruͤh inn die pfannen/ als es haben ſol zum abſieden/ vnnd was bleiben ſolle/ es ſol nicht ein groſſer hauff bruͤh ſeyn/ ſondern ein feines kuͤrtzes bruͤhlein/ was noch zuvil ſchuͤts ab/ es were wol beſſer es gienge nits ab/ laß angemachten zeug inn einem pfaͤnlein ſieden/ geuß wider vber das Fleiſch wans recht iſt/ ſo richt es an/ lege den Knoblauch hin vñ her auff das Fleiſch was es iſt/ vnnd in das bruͤhlein/ vmb den zeug vmbher/ es iſt ein herꝛlich Eſſen/ wer ſonſten Knoblauch jſſet/ dem iſts ein gutes eſſen/ zu der zeit wann die Peſtilentz regieret.
Ein anders von Fleiſch vnd Huͤnern.
NJmb bereit Fleiſch oder Huͤner/ was du wilt/ thu es in ein haͤfelein/ das eben recht mit Waſſer/ nicht zu gar wenig ſaltz laß beheb ſieden/ biß halb geſotten/ thu es inn ein fein klein Paſtetenhaͤflein/ thu ein broͤſamlein gerieben oder geſtoſſen Semmel dartzu/ auch wenig faſt klein geſchnitten Serin oder Gartenhyſop/ wie man es heiſt/ Kraut oder Salvey oder Petterlein/ jedes allein oder alleſampt darzu/ iſt es Winterszeit/ ſo habs gedoͤrt/ vnd rein gepuͤlvert/ alsdañ auch ein wenig Saffran/ ein wenig Mayenſchmaltz/ wann du wilt/ doch machs nicht zu feyſt/ geuß der bruͤh darin es geſotten daruͤber ſo vil recht iſt/ laß zu einem kleinen kurtzen bruͤhlein abkochen/ es iſt faſt geſund/ vnnd thu allezeit ein loͤffel voll Wein darzu/ alſo daß man es nicht wol mercke/ es eſſe dann eins ſonderlich gern etwz ſawerlichts/ es moͤchte eins ſeyn daß hitzig were/ ſo thu ein loͤffel voll Eſſig darzu/ ſo bald du es erſtlich zuthuſt/ du magſt auch ein wenig Maſeran mit bereiten/ es ſeynd faſt geſunde kraͤuter/ der Serin zertheilt vnd zerſchneid den zehen ſchleim inn dem Magen/ Mutter vnd Daͤrmen/ wie auch der Thimion/ dieſe kraͤuter alle inn einer fleiſchbruͤh ſampt wol Petterleinwurtz vnnd kraut/ geſotten mit wenig ſuͤſſer Butter/ iſt faſt dienſtlich.
Alſo auch friſch Koͤrbleinkraut/ wo gerunnen oder ſonſten geſtanden Blut/ Geſchwulſt in dem leibe/ hauffecht geſſen/ vnd das Waſſer darvon getruncken/ iſt auch gut darzu.
Krapffen von dem vbergebliebnen Fleiſch.
NJmb ſolchen zeug/ wie du haſt/ wasſonſten nit mehr tauglich auff den tiſch/ iſt zu ſolchen ſachen gut/ ſchneid das Fleiſch von den bein/ hacks wol/ mach einen teig von ſchoͤnem Meel vnnd Eyern/ wenig Schmaltz/ ſaltz es recht/ oder wie man jhn zu Dorten macht/ deines gefallens/ mache zwey duͤnner blaͤtter/ eins ſo groß als das ander/ forms wie du wilt/ vnd wie du es kanſt/ rund/ dreyecket oder vierecket/ Hertz/ Roſen/ Sternen/ thu dann inn das Fleiſch gut gewuͤrtz/ Weinbeer/ vnnd von dem du es gern gut haſt/ ſuͤß oder ſawer/ deines gefallens/ gnugſam feyſt von dem Suppenſchmaltz/ Rindern marck/ nach dem der zeug von jhm ſelbſten feyſt oder mager/ ſo du wilt/ magſtu auch gute kraͤuter darein thun/ mit vnd ohne wuͤrtz/ oder aber Eyer/ als wolteſtu Klobwuͤrſte machen/ du magſt auch wol Mandeln grob geſtoſſen nemen/ geſchabt ſind ſie beſſer/ beſonder wañ du Eyer darein thuſt/ auch ein wenig harte Semmel reiben/ wie es dir geliebt/ ein wenig fleiſchbruͤh in allweg/ vnd wie du es dann angemacht wilt haben/ bereits/ vnd thu es auff ein theil der voꝛgemelten Blaͤtter/ nach dem du dañ gern was haſt/ von Thieren/ Voͤgel/ Hund/ Haſen/ wie oben gemelt/ forms mit angemachtem zeug/ darnach leg das ander darauff/ trucks nach geformten zuſam̃en/ vermachs herumb ſo ſubtil du kanſt/ vnnd gib iedem ſeine form/ der Saw mit den Redlein wie Boͤrſten/ mache allẽ Augen mit ſchwartzen duͤrꝛen Kirſchen/ oder Wacholderbeern/ das Heutlein vom Ey ein wenig darumb/ oder von roten Aepffeln/ oder Roſenblaͤttern/ nach eins jeden art/ trucks ein/ vnd was dañ weiter gehoͤrt:
Jch habe wol die kleinen Schaffzeen behalten/ zu ſolchẽ ſachen/ auch die jungen Haſenfuͤßlein/ wer kunſtreich/ darff nicht vil beſchreibens/ wer ſo nit/ ſo iſt es vmb ſonſt/ ſchlecht vnd recht machts nit deſto boͤſer noch beſſer/ vermachs/ ſchmirs wie allzeit mit Eyern/ bachs ſchnell weg/ trags warm fuͤr/ am beſten ſind ſie on Eyer/ doch wie es einem jedẽ ſchmeckt/ Mandeln vñ ein wenig brot machts gut.
Wuͤrſt von dieſem zeug.
NJmb obgeſchriebnen zeug/ ein jedes Fleiſch beſonder oder beyſamen/ hack genugſam Speck darunder/ ſo du es fuͤr ein krancken wilt/ er ſol aber/ wie allezeit/ zuvoꝛ vberſchwelt ſein/ bereits wie das forder/ welchen weg es dir gefelt/ fuͤlls dann in bratdaͤrm/ bach es ſchnell im Schmaltz braun/ oder auff dem roſt/ wie du wilt.
Aber ein Eſſen von allerley vberbliebnem Fleiſch.
WAnn du gut vberbliebnes Fleiſch haſt/ von allerhand groß oder klein/ ſo hacks vnd wuͤrtz es mit Pfeffer/ Jngwer vnd geſtoßnen Muſcatbluͤh/ wiltu/ nimb auch Saffran/ oder Pfeffer nur allein/ wiltu/ ſo thu Weinbeer darein/ gewaſchene Zwetzſchgen/ iſt es zur zeit/ daß man ſawre Kreuſelbeer oder Weindrauben hat ſo noch nicht zeitig/ thu jhr darein/ wie es gelegenheit hat/ ſawer oder ſuͤß/ deines gefallens/ haſtu dann Huͤner/ Voͤgel oder Taubẽ/ gantz oder halb/ thu es darzu/ vnd wolgeklopffte Eyer/ machs etwas dicker an dann zu klopwuͤrſten/ mach in einem Tiegel halb Wein vnnd Waſſer/ oder gute fleiſchbruͤh/ aber kein Saltz/ laß ſieden/ ſampt genugſamẽ ſuppenſchmaltz/ oder hack zuvor Rindern feyſt darein/ ſaltz es ein wenig/ thu dann ſolchen anbereiten zeug mit einander darein/ oder mit einem groſſen kochloͤffel/ wie groſſe Knoͤdlein/ laß darnach abſieden/ biß ein ſchoͤnes bruͤhlein hat wie eine fiſchbruͤh/ richts an/ wiltu/ ſo beſtrewe es wol mit Zimet/ es wird in allweg gut/ du magſt auch geſchnittene Mandeln inn die bruͤh werffen.
Ein ander weiß von geſottenen Huͤnern oder Fleiſch.
HAſtu gantze Viertheil von den Huͤnern oder Kalbfleiſch gantze ſtuͤck/ wie auch ander klein Fleiſch/ ſo wirffs in ein Tigel mit Suppenſchmaltz oder anders/ wie du es haſt machs ſchoͤn roͤßlecht/ aber nicht gar braun/ als were es gebachen/ thu einen guten loͤffel mit Eſſig darzu/ daß alſo mit einpregelt/ vnder deſſen behe ſchoͤn weiß Brot/ ſo vil du bedarffſt/ weichs in roten Wein/ treibs durch den durchſchlag/ machs rechter dicke/ wils zu ſtarck von dem Wein ſeyn/ ſo brichs mit einer fleiſchbruͤch/ wuͤrtz es mit ſuͤſſer Wuͤrtz/ iſt der Wein weiß geweſt/ thu Saffran darzu/ wann du wilt/ oder laß alſo/ wiltu es gern ſuͤß haben/ ſtehets bey dir/ es iſt gut/ oder wuͤrff wol Weinbeer darzu/ alſo etwann auch Zwetzſchgen.
Nun ſchuͤtte das feyſte von den Huͤnern oder Fleiſch her ab/ vnd die bruͤh daran/ du magſt auch wol Lebzelten reiben/ vnd in einem Schmaltz mit eim wenig geriebnen Brot roͤſten/ doch daß das Brot von erſt braun ſey/ ehe du das Lebzelten Meel darein thuſt/ nach dem du einen haſt der es eſſen ſol:
Es gibt Lebkuchen vil guter Pfefferlein/ laß auff beyde weg mit einander kochen/ trags fuͤr/ beſtrewe es wol mit Zimmet/ du magſt auch wie du von Roſinlen/ Weinbeer vnnd Zwetzſchgenmuͤßlein haſt/ alſo zu einer bruͤh beretten/ ſie dienen dem krancken ſehr wol.
Anderſt.
NJmb die Huͤner Viertheil/ oder was es iſt/ Voͤgel/ kalt Fleiſch oder gebratens/ ſo mache ſtuͤck wie ſie dir geliebẽ oder ſich ſchicken/ allein oder zu andern/ zeuchs durch geklopffte Eyer/ wie Guͤldenſchnitten/ oder ein Teiglein von Semmelbrot/ Meel vnnd Eyer angemacht/ bachs ſchoͤn im Schmaltz/ nimb darnach eine Zwifel ſo groß alß eine Bonen/ die hacke mit einem meſſer auff das aller kleineſt/ nimb ein wenig heiß Schmaltz inn eim tiegel oder pfannen/ laß wol heiß ſein/ thu ohn gefehr ein halb Eyerſchale voll gerieben Semmelmeel in das Schmaltz/ vnnd den Zwifel erſt hernach/ wann das Brot ſich anhebt zu faͤrben/ vnnd es ein wenig vnder einander roͤſtet/ ſo geuß einen guten Becher mit Wein daran/ vnd fleiſchbruͤh/ daß recht iſt/ doch auch nach dem du bedarffſt/ inn ein groſſe ſchuͤſſel iſt es ſo vil deſto beſſer/ wuͤrtze es mit ſuͤſſer wuͤrtz/ vnd ein wenig Saffran/ vnd thu von Quitten oder Birenlatwergen etwas daran/ daß jhm ein gruͤne farb mache/ vnd ein wenig ſuͤß davon werde/ wann es wol vnder einander geſotten/ geuß inn ein ſchuͤſſel/ das gebachen/ was vnnd wie es iſt/ darin vmbher/ zu den orten/ daß die bruͤh nicht weit daran ruͤhre.
Es ſollen gute bruͤhlein/ nit ein fuder ſeyn/ es iſt bewriſch/ beſtrew es vberall wol mit Zimet/ geliebt dir dañ ein anders/ wie vor oben auch geſagt/ es ſtehet zu dir:
Jch habe wol einen krancken gehabt/ der kein biſſẽ von den Huͤnern geſſen/ dann nur die bruͤh getruncken/ wann ich dann vier theil zuſamen bracht/ hab ich noch ein herꝛlich Herꝛneſſen darauß gemacht: Alſo hab ich vor auch geſchrieben/ leſt ſich vmb allerhand gefluͤgel/ Gaͤnß oder Enten friſch gebraten oder vbergeblieben/ wider zu nutz vnd ehren bringen/ vnnd alſo magſtu ſtuͤcklein ſolcher ſachen vnnd ſonderlich gebratens/ da nicht vil mehr/ dann die bein bleiben/ als gemeiniglich die hindern Viertheil mit einem metzgermeſſer zu ſtuͤcken zu hawen/ wie gantze vnnd halbe Eyer/ darnach ein Zwifel/ halb oder gantz/ minder oder mehr/ nach dem es ſich ſchicket/ klein geſchnitten/ minder dann zu einem haͤflein ſuppen wol kochen/ daß ſie fein gelb vnd nicht verbrant/ wirff das gehawen darzu/ laß es ein wenig mit einander verdeckt roͤſten/ thu halb Wein vnd fleiſchbruͤh daran/ oder lauter bruͤh/ vnnd ein wenig Eſſig/ wuͤrtz es mit ſuͤſſer Wuͤrtz vnnd Saffran/ machs ſuͤß oder ſawer/ deines gefallens/ ſo nimb Weinbeer/ dieſelben ſind vorab nuͤtz/ wann eins ein ding gern ſuͤß machet/ vnd doch daß man es nit vermercket/ vnd da jſſet dann eins mit/ das ſonſt nicht vil luſt zu eſſen hat/ wo die Zwifel nicht auß ſonderlichen vrſachen verbotten iſt/ fuͤr geſund/ nimb ſo vil dir geliebt/ es hilfft wol zu/ wann anderer wahre nit vil iſt/ vnnd alſo laß vnder einander wol kochen/ ſo gibts ein fein kurtzes bruͤhlein/ wann die Zwifeln genug gekocht/ ſo wirff ein wenig gerieben Sem̃el darzu/ es hilfft zu einem feinen bruͤhlein wol.
Jch ſchreibe wie vor/ ich habe mir wol auß ſolchen Beinen vnd deß zeugs/ ein eſſen fuͤr Herren gemacht/ daß man die Finger darnach geleckt.
Gebachene Knoͤdlein.
NJmb gehackt Fleiſch/ es ſey worvon es woͤlle/ Huͤner oder Kaͤlber was du haſt/ ſchlag Eyer darein/ machs ein wenig luckerer dañ zu den Knoͤdlein zum ſieden/ wuͤrtz es/ nach dem du es fuͤrſtellen wilt/ oder Saffers/ hacke gute kraͤuter darein/ als Peterlein/ Maſoran/ Thimion/ etliche nemen auch etwan Pfeffer/ Weinbeer/ Roſinlen/ die man ſonſten Meerdraͤublein heiſt/ mache das Schmaltz heiß inn einer pfannen/ legs mit einem loͤffel wie ein Knoͤdlein in die fleiſchbruͤh/ bachs reſch hinweg/ ſchoͤnbraun/ wiltu dann/ ſo thu es auff ein teller/ forms wie kleine Wecklein/ ſcheubs von dem teller in das Schmaltz/ eines oder vier/ minder oder mehr/ nach dem die pfañen weit/ alſo auch der runden/ baͤchs gleich braun/ vnd wañ der Zeug lucker von Eyern/ ſo werden ſie ſchoͤn wie brante kuͤchlein/ etliche thun gerieben brot vnd’ den zeug/ dz ſtehet zu eines jeden gefallen/ wenig verderbets nicht/ ſo dann des Fleiſches wenig/ hilffts deſto beſſer darzu/ es ligt vil daran/ was einem jeden wol ſchmeckt/ mann mag es von Brot allein machen/ wie du es zuvor haſt/ wie du es nun haben wilt/ ſo legs vmb ein kraut vnnd der gleichen/ oder gibs in einer guten ſuͤſſen bruͤh deines gefallens.
Jch habe vorher geſagt/ wie man ſolchẽ zeug in einem moͤrſel oder tiegel bachen moͤge: Alſo magſtu es dañ auch gantz oder geſchnittẽ in eine bruͤh bereitẽ/ auch duꝛch Eyeꝛ gezogen/ wieguͤldenſchnittẽ/ ſchnell gebachen/ es iſt hoͤflich vm̃ etwas zulegen/ odeꝛ fuͤr ſich ſelbſten zugebẽ.
Fleiſch vnd Huͤner in Kifferbſen.
ZVr zeit wann die Kifferbeiß ſeyn/ ſo nimb ſolche/ welche wol voll/ doch auch nicht zu alt fuͤr ein kranckes/ machs ſchoͤn auß den ſchalen/ laß ein weil in friſchem Waſſer ligen/ thu es darnach in ein haͤflein/ vnd ſo vil guter bruͤh von Huͤnern oder Fleiſch daran/ wañs recht geſotten/ daß doch bruͤh zu eim ſuplein ſey/ haſtu ein Huͤnlein oder ſtuͤcklein Fleiſch fuͤr einen krancken beſonders/ thu es darzu/ ſchneit Peterlein vnd Thimion klein/ wiltu/ auch ein blaͤtlein oder vier Mangolt oder Lattich/ aber gar klein wie den Peterlein/ wiltu dann/ ſo nimb Huͤner oder Fleiſch/ was du haſt/ wanns eben geſotten/ daß jhnen die Erbſen noch zuſieden moͤgen/ daß ſie nicht zu einem Brey werden/ ſo thu es aber in ein kaͤchelein/ vnd die beſte bruͤh/ ſo vil noͤtig/ mit ſampt den Erbſen/ vnnd nimb jhr auch etwas mehr dann zu einem ſuͤplein/ thu Pfeffer darzu/ oder ſuͤſſe wuͤrtz vñ Saffran/ ſo auch in die ſuͤplein ein wenig Muſcatbluͤh/ geſtoſſen oder gantz/ wiltu dann/ ſo ſchneid ein wenig kraut gar klein/ oder laß herauſſẽ/ nach dem es der krancke gern jſſet.
Auch muß man bey den krancken ſtetigs abwechſeln vnnd endern/ wann es ſchon ein zeug iſt/ wiltu dann/ wann ein kranckes kein Fleiſch noch etwas darvon jſſet/ ſo thu es mit halber Fleiſchbruͤh oder Waſſer/ ſo ſchmeckt er es auch nicht bald/ brenne ein Broͤſamlein Brot gleich darein in der erſten ſud/ bereits wie oben/ welchen weg du wilt/ geliebt es dir dann/ wañ ſie bald geſotten/ ſo thu Mayenſchmaltz darzu/ vnd laß wol trucken abkochen/ du magſt/ wann ſie von Waſſer oder Fleiſchbruͤh abgekocht ſind/ in ein blaͤtlen thun/ vnd Mayenſchmaltz darzu/ geſtoſſen Pfeffer/ Muſcatbluͤh daran/ vnd alſo laſſen ein halbe ſtund auff kohlen kochen/ aber ſie fuͤgen nicht einem jeden krancken alſo/ daß Mayenſchmaltz machet nicht gute Maͤgen wo vil Gallen iſt/ doch wo man luſt darzu hat/ pfeffers deſto beſſer.
Vnnd alſo mag man es wol ſieden/ vnnd mit eim wenig gebeheten brot/ das inn der bruͤh geweicht/ durchtreiben/ wie andere Erbſen kochen/ vnd mit Wuͤrtz bereiten/ es iſt faſt gut.
Allerhand gefuͤlte Daͤrm/ darvon man auch den krancken geben kan.
NJmb von einem Rind den Affterdarm/ wann der ſchoͤn geſeubert/ ſo nimb von einem guten feyſten Kalbsquallen oder Schlaͤgel/ des nimb ſo viel du bedarffſt/ thu es mit Waſſer zu dem Fewer/ laß verſchaumen oder verfaumen/ darnach thu alle haͤutlein oder Adern darvon/ oder zuvor wie es ſich begibt/ alsdañ hacks faſt klein ſchoͤn/ aber daß nicht ſpaͤn von der hackbanck bekomme/ darnach nimbs in ein geſchirꝛ/ wuͤrtz wol ab mit Saffran/ ſuͤſſer Wuͤrtz/ vnnd grob geſtoßne Muſcatnuß vnnd Bluͤh/ auch Naͤgelein/ nimb auch Zucker wann du wilt/ vnnd Weinbeer genug/ wiltu dann/ ſo laß das grob geſtoßne herauß/ vnnd nimb an ſtatt derſelbigen gute geſchmackte kraͤuter/ als Maſer an vnd Thimion/ Peterlein klein gehackt/ nach dem es dir geliebt/ thu ſo vil Fleiſchbruͤh oder friſch Brunnenwaſſer daran/ daß du das Gewuͤrtz wol durch einander kanſt kneten/ darnach miſche wol erklopffte Eyer darein/ daß es wol lucker wird/ gemeiniglich vier oder fuͤnff/ ſaltz es recht/ fuͤll es in den Darm/ nehe jn vnden vnd oben zu/ du ſolt auch ein wenig Rinder marck vnder das Fleiſch hacken/ thu es in ein hafen oder kachel/ daß er wol weiten hat/ mit ſiedendem Waſſer zu/ laß jhn jmmer mit voller bruͤh ſieden/ biß ſich der Darm wol greiffen leſt/ als dann geuß die bruͤh ab/ vnnd lege jhn auff ein roſt/ daß er fein roͤßlecht werde/ oder nimb ein ſuppenſchmaltz inn ein breite flache kachel/ lege den Darm darein/ laß mit einander auff der kohlen breſſeln/ biß der Darm braun vnd recht iſt/ ſo leg jhn in ein blatten/ beſtrewe jhn wol mit Jngwer/ oder mache eine gute Jngwerbruͤh daran/ alſo mache von dem Schmaltz/ darinnen er gebraten/ wol in einem pfaͤnnlein heiß/ darein thu ein halb loth geſtoßnen Jngwer vnd darnach ein Eſſig/ vnd der bruͤh darinnen der Darm geſotten/ daß es wol ſawerlecht iſt/ laß wol vnder einander ſieden/ geuß an den Darm/ wiltu dann/ ſo mache ein ſuͤſſe bruͤh daruͤber/ mit allerhand gutes zeugs/ aber wann mans gantz laͤſt/ iſt ein bruͤh von noͤten/ ſo dir eine geliebt/ iſt die erſte am beſten/ wiltu dann/ ſo nimb den Darm gleich auß der bruͤh/ vnd ſchneid jhn wie man einen Rettich ſchneid/ eines Fingers oder halben dick/ lege die ſchnitten in ein bereite kachel mit dem ſchmaltz/ wie zuvor/ laß ein weil roͤſten/ nicht lang/ kehr es ſeuberlich vmb/ es ſol nicht braun werden/ vnder deſſen bereit ein Jngwerbruͤh/ wie oben gehoͤrt/ nimb aber fuͤr den Eſſig/ ſo du es haben kanſt/ Safft von ſawren Pomerantzen/ oder ſchneid Pomerantzenaͤpffel gleich dem Darm/ vnd lege je einen ſchnitz deß Darms vnd Apffels vmb den andern in ein blatten/ darinnen du es wilt aufftragen/ geuß die bruͤh daruͤber/ laß ein halbe ſtund wol gedeckt auff einer glutpfannen kochen/ wiltu dañ/ ſo mach eine bruͤh von Jngwer/ Zimet/ Zucker/ Weinbeerlein/ vnd Wein den halben theil/ den andern halben von der bruͤh wie vor/ laß vndereinander ſieden/ geuß daruͤber/ laß vndereinander kochen/ diß iſt luſtig vnd gut in alle wege/ wann du dann wilt/ kanſtu es wol ohne Eyer fuͤllen.
Krapffen von vbergebliebnem Fleiſch.
NJmb ein ſolchen zeug/ nach dem es vil oder wenig iſt/ loͤſe das Fleiſch von den Beinen/ mach einen | Teig von Eyern vnnd ſchoͤnem Meel/ wircke wol Schmaltz darein/ od’ wiltu/ mach den wie einen andern Dortenteig/ brich jhn wol vnd offt/ formire diſen lang/ rund/ drey oder vierecket/ wie es dir gefellt/ vnd du wol kanſt/ nimb das Fleiſch/ wuͤrtz es mit ſuͤſſer wuͤrtz/ Pfeffers/ vnnd thu wol Saffran daran/ machs mit Eſſig vnnd Fleiſchbruͤh wol durcheinander/ thu wol Weinbeer darzu/ wiltu/ ſo laß herauſſen was ſuͤß iſt/ vnnd zur zeit wann ſawre Drauben ſeynd/ thu darfuͤr Weinbeer darein/ oder ſawre Zwetzſchgen/ ein wenig geweicht oder geſchwellt/ vnnd dann aber kein gewuͤrtz mit den ſawren Drauben/ dann Pfeffer inn allweg/ wol Suppenſchmaltz/ beſonders zu den Drauben/ es were dañ der zeug an jm ſelbſten faſt feyſt/ wiltu dañ/ ſo zeugs wol mit wolerklopfften Eyern an/ wie es dir dann geliebt/ ſo bereits/ darnach thu es auff den gewelgerten Teig/ mitten wol ein theil Teig/ wie das vnder/ legs darauff/ beſtreich das vnder wol mi: Eyerklar/ ſo hebts das ober/ machs ſo ſchoͤn zu als du kanſt/ mache daꝛauff was du wilt.
Vnd alſo magſtu Roſen/ Sternen/ Lilien/ Hunde/ Haſen/ Schweine vnd Voͤgel bereiten.
Du ſolt aber wiſſen/ daß du ein groß Blat muſt welgern/ vnd daſſelbe forme mit dem zeug/ was du haben wilt/ darnach mach ein andern Teig daruͤber/ truck jhn fein den geformten nahe zuſammen/ redels ab/ darnach beſtreichs/ bachs wie andere Dortẽ/ es darff nit lang bachens.
Kleine Krammetvoͤgel.
NJmb auß einem Nierenbraten den Weckẽ/ oder von einem Schlegel die guten Becklein/ ſchneid feine runde ſtuͤcklein/ als wann du Aepffel kuͤchlein bachen wolteſt/ je eines eins kleinen Fingers dick/ hacks mit einem meſſer/ daß es aber nit durchgeh/ legs ein halbe ſtund in Eſſig/ vnder deſſen hacke Speck/ den bereite mit Pfeffer vnd klein geſchnittene Salvey oder Wachholderbeer darein/ betreuffs darmit/ habe eine bratpfannen darvnder/ ſie geben ſelbſten auch ein bruͤhlein/ mach einen Kohlhauffen/ legs darein/ vnd was du fuͤr bruͤh haſt/ daruͤber/ es dienet aber nicht wol fuͤr einen ſchwachen Magen/ von wegen deß ſchnellen kochens/ du magſt jhm aber alſo thun/ nimb Fleiſch/ ehe du die blaͤtzlein ſchneideſt/ vnd zeuchs durch ein Wall in ein Fleiſchhafen/ vnd dann bereits wie zuvor.
Der vierdte Theil.
Von allerhand Fiſch/ Suͤltzen vnd Soͤſſen.
Wie man ſchwartze Karpffen ſeud.
WAnn du ein Hun alt oder jung ab wilt nemen/ ſo nimb ein ſaubers Haͤfelein/ darein ein loͤffel drey oder vier voll Wein/ vnnd empfahe das blut vom Hun darein/ du muſt aber dem Hun die Gurgel nicht abſtechen/ wie der gemeinẽ groben Koͤchen weiß iſt/ dann ſonſten laufft aller vnluſt mit/ ſo ſol es nicht ſeyn/ man ſol jhnen einen Riß gleich vnden an der Oehrlein geben/ da ſchweiſſen ſie gar hefftig wann man ſie recht trifft/ vnnd ſterben auch alsbald.
Nun beꝛeits fein/ daß es zuſammen laufft/ vñ nicht geſtehet/ behalts/ darnach thu aber die Huͤner zu mit einem Wein/ vnd den ziemlich mit Roſenwaſſer gebrochen/ wann es verfaͤimet oder verſchaumt/ ſo mache wol ſchmaltz heiß/ brenne ein loͤffel voll gerieben oder geſtoſſen brot/ ſo braun du ohn verbrennen kanſt/ ſchuͤts in Wall/ wann es nun jetzt faſt auff ſein ſtadt geſotten/ ſo vertreib wol vnnd genug geſtoſſene Naͤgelein darein/ Jngwer vnd Pfeffer recht/ laß vollend abſieden/ dañ nimb das gebluͤt/ richts durch ein Seiger/ wann etwan ein Kloͤtzlein darinnen were/ daß es nicht darein kom̃e/ geuß allgemach in das Bruͤhlein/ oder die bruͤh in das blut/ vnnd darnach wider an die Huͤner/ laß nicht lang mehr kochen/ es rinnet ſonſt/ das iſt gut: Vnd alſo magſtu wol von einem oder zweyen empfangen/ die du ſonſten braten oder ſieden wilt/ vnd darnach eine Zungen vnnd ander klein Fleiſch oder andere ſachen/ in einem ſchwartzen Pfeffer wolſt bereiten/ ſo thu jm alſo/ vnd wañ du Karpffen haſt die alſo außgemergelt ſind/ wie es offtermals geſchicht/ oder etwa erſchwachen/ daß ſie keinen ſchweiß mehr haben/ vnd dann haben ſie auch weder Geſchmack noch Geſtalt in einer ſchwartzen bruͤh/ ſo kanſtu es inn keine beſſere Farb vnnd geſchmack machen/ dann ſihe daß du ein guten Eßloͤffel voll ſchweiß von einem jungen Hun oder Tauben haſt/ darinnen ſalbe die ſtuͤck Fiſch wol/ vnd lege ſie darnach in den Keſſel oder Pfann/ du moͤgſt dann lebendige Viſch haben/ die man zu dem braten oder bachen bereitet/ von denen du den ſchweiß empfangen magſt:
Man mag auch ein Weichſelſuͤltz mit Wein vertreiben/ vnnd die ſtuͤck Fiſch darinnen wol ſchmiren/ Holderlatwerg iſt noch beſſer/ welchs auch zu allen ſchwartzen Pfeffern vnd bruͤhen dienet/ aber diß iſt beſſer vnnd geſchmaͤcker
Salmen zu braten.
SO du auffs beſt einen Salmenrucken zum braten zubereiten wilt/ ſo waſch jhn mit Eſſig oder guten ſtarcken Wein/ eines ſo vil als des andern/ laß jhn ein halbe ſtunde ligen/ alsdann nimb Pfeffer/ ein wenig Naͤgelein vnd Muſcatbluͤh alles klein geſtoſſen/ vermiſch auch mit Saltz nicht zu vil/ beſtrew den Rucken vberal wol/ bereit jhn auff den Roſt/ laß jhn allgemach trucknen/ dann bereit im ſelben eine bruͤh/ alſo mach ein ſchmaltz heiß/ thu wol vorgemelte Wuͤrtz darein/ ein wenig hartes brot/ halb Wein vnnd Eſſig/ wol geſchnitten Salvey vnd Peterlein/ laß wol an einander ſieden/ es ſol ſeyn wie ein duͤnnes Pfefferbruͤlein/ damit begeuß vnd beſtreich den Rucken mit einem Salvenſtaͤudlein/ biß er genug gebraten/ ſie ſind faſt bald genug gebraten/ wiltu jhn warm geben ſo geuß die bruͤh warm daruͤber/ wiltu jhn kalt geben/ begeuß jn aber/ daß die Bruͤh fein ein Haͤutlein hat/ vnnd wol ſchwartz/ ſo bleibt er ſchoͤn feucht/ Alsdann magſtu mit Zimet/ Jngwer/ Zucker vnnd Weinbeer ein Bruͤhlein machen/ vnd daruͤber gieſſen.
Ein Aal zu braten/ faſt herꝛlich vnd gut.
WAnn der Aal abgezogen vnd bereitet wie er ſeyn ſol/ ſo lege die ſtuͤck auch eine ſtund in ein guten Eſſig/ Pfeffer vnnd Saltz/ ſo werden ſie faſt keck vnnd ſchoͤn blaw/ alsdann hab ein klein Vogelſpießlein/ ſtecke die Stuͤck eins den langen Weg/ das ander vberzwerch daran vnnd allweg Salvey darzwiſchen/ oder Lorberblaͤtter/ wann du ſie haben kanſt/ beſtrewe jhn mit wenig Saltz vnd Pfeffer/ lege den ſpies gegen dem fewer/ brats wie Voͤgel/ ſtelle ein bratpfann vnder/ mache das Schmaltz heiß/ bereit eine bruͤh wie vor oben/ ohn allein kein brot vnnd Naͤgelein/ thu es in die bratpfannen/ begeuß jmmer zu/ vnd wann es auff ſein ſtat gebraten/ ſo nimb ein friſche Butter/ betreuff jhn wol mit durch ein heiſſen ſchaumloͤffel/ vnder deſſen habe bereit ein Schuͤſſel mit weiſſem Zucker vnd reinem geriebnem Brot/ wol mit Zimet vnnd Zucker bereit (Du magſt wol fuͤr das ſuͤſſe Schmaltz mit Pomerantzen wie die Koppen betreuffen) darnach beſtrewe es mit dem brot/ daß fein broͤſlecht wird/ darnach lege es in ein warme blatten/ vnd die bruͤh in der pfannen daran/ das feyſte ſol aber abgenommen werden/ du magſt Brot darinnen behen/ wanns wol braun iſt/ du magſt allerdings bereiten wie die Koppen/ es iſt ein herꝛlich Eſſen/ vnd werden jhr vil nicht alſo gebraten.
Wie man ein Aal auffs beſte ſeud.
WAnn der Aal abgezogen vnnd bereit wie er ſeyn ſol/ ſo thu den in ein ſchoͤne kachel mit drey ſtollen/ daran thu Wein vnnd Waſſer/ daß es vollend vber die Fiſch gehet/ eins ſo vil als des andern/ ſetz die kachel auff eine glut/ decks wann es anhebt zu ſieden/ ſaltz es ein wenig/ verſchaums wie andere Fiſch/ darnach decks wider zu/ laß auff der kohl von dem fewer ſieden ein ſtund oder anderthalb nach dem der Aal groß/ vnder deſſẽ mach ein wenig Schmaltz heiß/ nimb ein ſtuͤcklein von einer Zwifel/ ſo groß als eine Bone/ den ſchneid nicht mehr/ ſondern hacke jhn daß er iſt wie eine bruͤh/ wann das Schmaltz heiß/ ſo halts bey dem fewer/ vnnd den Zwifel darein/ ſchuͤts in die kachel in den Wall/ ſo du es zuvor verfaumbt haſt/ auch ein wenig gedoͤrꝛt Brot/ wie du es dann jmmer in der kuchen haben ſolſt/ nimb eine handvoll ſchoͤnẽ Mangolt/ den waſch/ ſchwing das Waſſer wol darvon/ faß die ſtiel inn die haͤnd/ ſchneids weg/ die Blaͤtter ſchneid ſo klein als du kanſt/ mit wol Peterlein/ wann der Aal halb eingeſotten/ ſo thu es darzu vnd wol ſuͤſſe Wuͤrtz/ auch Saffran mit eim faſt wenig Eſſig vertrieben/ laß jn alſo vollend abſieden/ biß er rechte bruͤh hat/ etliche thun Zucker/ Weinbeer vnnd Roſinlein darzu/ es ſtehet zu eines jeden gefallen/ kraut vnd Peterlein iſt mir lieber/ es iſt ſonſt ein matter fauler Fiſch/ der viel kranckheit mit ſich bringet/ derwegen ſind die ding beſſer die jhm ſeine art brechen vnnd darumb ſol er auch gemach gekocht/ auff einer kohl vnnd mit ſchnellem Fewer/ es ſol auch ein Aal ſo weich ſeyn/ daß er nicht kan in die hand genommen werden/ vnnd wann ein Aal keck iſt/ ſo gehe ſeiner muſſig/ er iſt nicht genug geſotten.
Gleichfals ſeud man auch die Lampreten/ allein daß man dieſelben vorher in milch oder Malvaſier ertrenckt/ vnnd wie die Neunaugen mit milch oder mit Wein abbruͤhet.
Ein Paſteten von Aalen vnnd Lampreten.
WAnn die Aal abgezogen vnnd zu ſtuͤcken geſchnitten/ ſo nim ein Eſſig den pfeffer wol/ lege dann die ſtuͤck darein/ du magſt auch wol einen faſt ſtarcken Wein nemen/ Malvaſier oder ein ſtarcken Muſcateller/ dann je ſtaͤrcker je beſſer/ wann er ein ſtund drey odeꝛ vier wol bedeckt darin gelegen/ ſo beſtrewe die ſtuͤck wol mit Pfeffer vnnd ſuͤſſer Wuͤrtz/ ſchneit ziemlich kraut/ wie oben gemeldet/ ſampt Peterlein/ vnd ein wenig Broſamen brot/ legs an den boden in den Paſtetenhafen/ beſtrewe es wol mit voriger Wuͤrtz/ auch Saffran vnnd ein wenig Mayenſchmaltz/ nach dem der Fiſch ſelbſt feiſt/ lege die ſtuͤck ordentlich darein/ vnd aber kleine ſtuͤcklein ſchmaltz darauff/ beſtrewe es folgend mit gewuͤrtz/ etliche thun Weinbeer wie auch iñ die geſottenen darzu/ ich aber halt es wol mit Lemonten/ gantz darzu/ vermachs/ bachs auff anderthalbe ſtund: Du magſt auch wol den Wein nemen/ darinnen ſie gelegen/ vnd in einer meſſinen Pfannen wol verfaumen/ vnd neben eingieſſen/ wann du ſorgeſt ſie haben nicht bruͤh genug/ dann ſie ſollen wol bruͤh haben wann ſie auff den tiſch kommen/ vnd heiß auß dem ofen.
Ein Paſteten von Salmen.
NJmb von dem Salm die beſten ſtuͤck/ als den kopff/ den Wadel/ vnd was mehr der feyſten ſtuͤck ſein/ legs ein ſtund in guten Wein/ darnach beſtreich ein ſtuͤck nach dem andern wol mit Pfeffer vnnd klein geſchnitten Peterlein am boden/ ein wenig grob gebrochen Muſcatbluͤh vnd gantze Naͤgelein/ lege ein Stuͤck neben das ander/ ſpreng mit der hand von dem Wein/ daruͤber vnd vorigs Gewuͤrtz wenig/ oder ſpick in ein jedes ſtuͤck zwey Naͤgelein nach/ leg noch ein leg darauff/ thu jhm aber alſo vnnd vermachs/ bachs ſo der ofen recht heiß eine ſtund oder drey Viertheil/ ſie ſind bald gebachen/ du darffſt nichts zugieſſen/ es gehoͤret heiß auff den tiſch/ von wegen| der Feyſte/ doch ſind ſie auch gut kalt/ verſaltz es incht.
Ein andere Forme.
LAß dir den Salmen dem Rucken nach reiſſen/ daß du ein ſtuͤck kanſt geben/ wie ein groſſer Hecht/ nimb das hinder vnd forder zuſammen/ oder das hinder allein wie du wilt/ das hinder reiß oben ein wenig/ wie du von den Bratfiſchen findeſt/ leg jhn in halb ſtarcken Wein vnd Eſſig/ auff ein ſtund drey oder vier/ es ſchadet nicht wan es ſchon vber Nacht iſt/ darnach nimb Jngwer vnd Pfeffer/ mehr des Pfeffers/ ſaltz was recht/ fuͤlle die Schnitten mit auß/ vnd vberall wol den Teig/ nach dem du die Form haben wilt/ beſtrewe jhn wol/ ſo weit ſich der Fiſch erſtrecket/ mit der Wuͤrtz vnd auch klein geſtoſſene Naͤgelein vnd Muſcatbluͤh/ vnnd klein geſchnittene Salvey darnach lege den Salm in einer ſchoͤnen Form eines gebogenen Fiſches/ beſtrewe jhn aber mit vorigem Gewuͤrtz/ Peterlein vnd Salvey/ lege kleine ſtuͤcklein ſchmaltz in der hoͤhe darauff/ beſpreng jhn wol mit dem Wein vnd Eſſig/ darinnen er gelegen/ lege den andern teig darauff/ vermach jhn wol vnnd ſchoͤn/ bereit jhn in der Form wie Salmẽ/ bachs auff anderthalbe ſtund/ diſe gehoͤren kalt.
Fohren in einer Paſteten.
WAnn du Fiſche gut vnd zum beſten braten wilt/ ſo nimb ſie vorher auß/ beſonders fohren/ Aal vnd Aſch/ welche man gemeiniglich kalt gib/ vnd laß die ruͤcken gantz/ haben ſie Rogen vnd faſt feyſt Eingeweyd/ ſo ſuche die Gallen/ vnnd laß das ander dariñen/ legs in Eſſig/ ſo lang du zeit haſt/ zuvoꝛ aber ſchneids von den Rucken/ biß zu dem halben bauch ordentlich/ an beyden ſeiten ſchneid darein/ nach dem die Fiſch dick oder duͤnne/ nicht durch/ vnd wann ſie genug in Eſſig gelegen/ ſo mache Pfeffer vnnd Jngwer/ vnd nach dem ein jeder die Fiſche gern gewuͤrtzt hat im ſieden/ das dienet auch zum Braten/ als nemblich/ Karpffen haben gerne Pfeffer/ Jngwer vnnd Naͤgelein/ das dienet auch zum Braten am allermeiſten Pfeffer/ im braten/ alſo Praßmen/ Fohren/ Rotaugen/ Perſing/ Aal/ Naſſen vnd dergleichen/ nimb Muſcatbluͤh vnd Naͤgelein/ auch wol Salvey hinder die Ohren/ in dem Bauch zuvor aber bereits wol mit dem Gewuͤrtz/ vnnd ſaltze in den Schnitten inwendig das Jngeweid/ vnnd ſo ſie auch keines haben/ legs auff den Roſt/ trockne ſie ſanfft/ der Eſſig macht ſie gar fein keck/ bereit ein Bruͤh mit ſchmaltz/ Eſſig/ ernentem Gewuͤrtz/ wol geſchnitten Salvey/ laß ſieden/ reibs jmmer mit Salvey/ biß ſchier gebraten/ ſo trockens ab/ vnd in ſolcher Form bereit andere Fiſch/ was du in Paſteten wilt machen/ ſo ſchneids alſo/ laß aber allzeit uͤber Nacht oder fruͤh morgens biß zu abend im Eſſig ligen/ darnach bereits mit Pfeffer/ Jngwer/ Muſcatbluͤh/ Naͤgelein/ geſchnittene Salvey in den hafen/ wie du von dem Salmen haſt/ es iſt ein herꝛlicher Fiſch in die Paſteten/ wer es recht zu kochen weiß/ du magſt Lemonien darzu thun/ es gibt jhnen aber nichts dann die herrligkeit/ dann ſie trockẽ auß/ vnd hangen an dem deckel/ man jſſet die Fohren fuͤr Salmen/ bachs anderthalbe ſtund/ nach dem ſie groß oder klein wie man alle Form bereiten/ zieren vnd machen ſolle/ wil mir dißmal zu lang zeit nemen/ alſo bereits wie zu vor geſagt/ mit Hechten/ Karpffen/ vnnd was gut zu braten iſt.
Ein Paſteten von einem Karpffen warm zu geben.
NJmb einen guten feiſten Karpffen/ ſchneid den fornen auff/ ehe dann du jhn ſchuͤpffeſt/ nimb das Geweide herauß/ waſch inwendig den Schweiß wol herauß/ den behalt/ darnach ſchuͤpffe den/ vnd ſchneid jhn zu ſtuͤcken wie er ſeyn ſol/ legs ein halbe ſtund in Wein/ darnach kehr ein ſtuͤck nach dem andern in dem ſchweiß wol vmb/ vñ beꝛeite zuvor Pfeffer/ ziemlich ſuͤſſe wuͤrtz/ vnnd wol Naͤgelein/ ſaltz es was recht iſt/ wuͤrtze ein ſtuͤck nach dem andern/ habe einen hafen bereit/ als wolteſtu Huͤner oder dergleichen bereiten/ thu ſaubere Weinbeer an den boden/ lege die gewuͤrtzten ſtuͤck auch ein/ die haut uͤberſich/ vnnd zu oberſt wider Weinbeer/ beſtrewe es mehr mit Gewuͤrtz/ nach dem du die ſtuͤck gewuͤrtzt haſt/ vnd ein wenig ſuͤſſe ſchmaltz/ der Fiſch ſey dann gar feyſt/ wie er dann ſeyn ſol.
Schneid wol Lemonien darzwiſchen wann du ſie haſt/ aber dann ſolle die bruͤh gelb vnd nicht ſchwartz ſeyn/ mit Peterleinwurtzel vnnd kraut/ nun machs zu/ bachs auff anderhalb oder zwo ſtund/ nach dem der Fiſch groß/ inn deß nim Leckkuchenmeel mit etwas brot vermiſcht/ machs iñ dem ſchmaltz braun/ wuͤrtz es recht mit voriger Wuͤrtz/ thu ſchweiß vnnd Wein darein/ darin der Fiſch gelegen/ hat er nicht vil ſchweiß geben/ ſo ſihe was du haſt/ daß wol ſchwartz werde/ pfeffers vnd puͤlfers wie du es haſt/ laß wol mit einander ſieden/ vnnd geuß jhn in die Paſteten/ wann der hafen erhartet/ laß folgend bachen.
Jch habs auch wol wider wie eine hohe Dorten gemacht/ vnd einem geſchnittẽ deckel/ aber es braucht viel muͤh vnd ſorg/ daß oben der Fiſch nicht duͤrꝛ werde/ diß iſt ſicher vnd bleibt der geſchmack aller beyſammen/ ſie ſind faſt herꝛlich vnd gut/ vnd ſo magſtu/ wie vor gemeldet/ den ſchweiß herꝛlich vnd wol mit Wein abwaſchen/ vnnd mit Lemonien/ Weinbeer/ Roſinlein/ geſchnitten kraut/ Peterlein/ ſuͤſſer Wuͤrtz vnnd Saffran bereiten/ wiltu/ ſo nimb Zucker/ ein wenig gebehets brot/ wann der hafen erhartet/ ſo geuß einen ſiedenden Wein mit wenig Waſſer gebrochẽ/ zuvor heiß ſchmaltz oder friſche Butter was recht iſt/ vnd laß bachẽ/ ſo magſtu auch wol Fohren einbereiten/ warm zu eſſen.
Jch hatte mir wol fuͤr genommen/ allerhand von Fiſchen zu ſieden/ wie ſie auch den krancken dienſtlich in etlichen kranchheiten/ aber wie vor gemelt/ ſo wil es zuvil zeit brauchen/ derwegen ich in vilen ſtuͤcken abbrich/ damit das beſſere nit verhindert werde.
Plateißlein oder Halbfiſch.
BEreit dieſelbigen alſo/ wann ſie zum ſchoͤnſten geweſſert vnd geſeubert/ ſo ſeuts im Waſſer recht/ darnach nimbs vnnd blats ſchoͤn von Graͤten/ legs hoͤflich in die Blatten/ beſtrewe es wol mit Jngwer/ vnd begeuß mit heiſſem ſchmaltz wol/ wiltu dañ/ ſo mach ein heiß ſchmaltz/ wirff ein klein Zwifelein darein/ wie bey dem Aal ſtehet/ mit gedoͤrtem brot/ oder laß die Zwifel herauß/ thu wol Jngwer darein/ klein geſchnittene Peterlein/ ein Bruͤh von Plateißlein/ darinnen ſie geſotten/ ſo viel Wein als bruͤh/ laß wol vndereinander ſieden/ geuß uͤber/ laß aneinander kochen auff dem Roſt.
Anderſt.
WAnn du ſie geblatet vnnd in die Schuͤſſel gelegt/ ſo nimb der bruͤh darinnen ſie geſotten/ ſo vil du bedarffſt/ thu wol Mayenſchmaltz darein/ geſchnittene Peterlein/ wol Jngwer vnd geſtoſſene Muſcatbluͤh/ ſaltz es recht in allweg/ geuß uͤber/ laß kochen auff dem kohlbecken oder roſt.
Ein ander Form.
WAnn ſie wie zuvor bereit/ ſo nimb Agreſt vnnd Drauben/ oder Safft von Sawrampffer/ vnd ein Steudlein Serin/ Peterlein/ laß jhn ſitzen/ geuß jhn inn die Halbfiſch mit Mayenſchmaltz vnnd wol Pfeffer/ laß aneinander auff der Kohlpfannenkochen/ in allweg beſpreng es mit Jngwer/ es iſt hoͤfflich vnd gut/ auch den krancken nuͤtzlich.
Anderſt.
WAnn ſie geſotten/ ſo nimbs inn eine Pfann oder kache trucken auß dem Waſſer/ darinnen ſie geſotten/ thu ein gute Erbeißbruͤh daruͤber/ vnd ein heiß oder Mayenſchmaltz/ nach gelegenheit/ ſampt eim wenig brotmeel/ wuͤrtz es wol/ auch ein geſtoſſene Muſcatbluͤh/ vnnd duͤrꝛen Roßmarin/ laß an ein ander wol ſieden/ wiltu dann/ ſchneid Peterlein/ Wann ein kranck es kein Gewuͤrtz eſſen darff/ nimb den Roßmarin allein mit eim wenig Salvep/ etwan auch Muſcatbluͤh: Alſo ſeud man auch die duͤrꝛen Fohren vnd andere duͤrꝛe Fiſch.
Ein Paſtet von den Schnecken.
BEreit die Schnecken wie ſie ſeyn ſollen/ nim̃ ſie auß dem Waſſer/ ſchwings wie einen Salat wol in einem ſaubern Tuch/ darnach thu ſie inn ein Blat oder Schuͤſſel/ pfeffers wol/ auch ein wenig Naͤgelein/ miſch es wol vnter einander/ wann dann der hafen bereit/ ſo thu darein Saltz vnnd friſche Butter/ vermachs ſo bald der hafẽ erhartet/ ſo bereit vnter deß ein friſche fleiſchbruͤh/ mit genugſamẽ klein geſchnitten Peterlein kraut/ thu wol ſuͤſſe Butter darein/ ſind die Schnecken nicht verpfeffert/ ſo thu mehr in die bruͤh wann ſie ſeud/ geuß wie allzeit in den hafen/ laß ein halbe ſtund bachen/ ſie ſind auch ſonſten kein weg beſſer dann alſo bereit/ vnd in die Haͤußlein gefuͤlt oder geſtoſſen/ vnnd in ein tieffe pfan geſtelt/ vnd uͤber das Fewer gethan/ vnd wie vor gemelt ein bruͤh bereiten vnd ſieden laſſen/ vnd wider vberſchlagen/ daß nicht zu heis/ vñ daran ſchuͤten vnd ſieden laſſen/ ſo lang alß harte Eyer vngeferlich/ es iſt nicht vil nuͤtzlichs an den ſchnecken/ dienen allermeiſt den Bulern/ derwegen ſollen junge leut nicht zu vil eſſen/ eß kann ſonſten wol groſſer ſchad darauß erwachſen/ wie ich vil Exempel weiß.
Ein herꝛlich Eſſen von einem gefuͤlten Hechtdarm.
WAnn du einen faſt groſſen Hecht haſt/ ſo nimb den Darm/ waſch jhn ſchoͤn auß/ blaß jhn mit einem Roͤrlein auff/ das er deſto groͤſſer werde/ alß dañ nim ein gutes ſtuͤck von einem Hecht/ nach dem du vermeineſt daß du bedarffſt/ leg es ein weil in ein Eſſig/ alßdañ thu ſo vil Speck dazu/ hack es wol vntereinander ein wenig Saltz oder nit/ nach dem der Speck geſaltzen/ wuͤrtz wol mit ſuͤſſer wuͤrtz/ vnd grob geſtoſſen Naͤgelein/ fuͤls in| den Darm/ mach jhn geheb zu/ thu den jhn ein haͤfelein mit halb Wein vñ Waſſer/ laß gedeckt ſieden/ biß der Darm ſich ſchneiden laͤſt/ er gibt gar ein feiſte bruͤh/ die mach mit Jngwer vnd einem Eſſig beſſer an/ weñ dann der Hecht geſotten/ ſo thu das bruͤhlein in die Blatten zum Hecht/ ſchneid bereiten Darm wie Lemonien oder Rettig/ legs jhn die bruͤh hin vnd her/ vnd auff den Hecht/ vnd ſo magſt du auch wol Feiſte daͤrm von Schweinen fuͤllen oder bratdaͤrm ſieden/ oder braten vnd wan du vberbliebene Fiſch haſt/ die nichts mehr nuͤtzen/ bereits alſo/ fuͤls in Darm/ knete zuvor ein wenig Eſſig darein/ oder ſchlag Eyer darunder/ bachs inn dem Moͤrſel/ es hilfft/ wo man vil Eſſen haben muß/ oder vor eſſige leut/ die jmmer etwas ſeltzams haben wollen.
Wuͤrſt fuͤr vneſſige Leut.
REib Leckuchen auff einem Reibeyſen faſt rein/ nim̃ ein theil deß meels/ mit einem verſchaumten Honig/ darnach ruͤhre des meels mehr daꝛein/ wirck jn auß wie ein teig zu gewaͤlgerten kuͤchlein/ wol lange runde Riemen/ in der dick wie eine Wurſt/ ſchneids ſo lang du wilt/ kruͤmbs/ bache es im heiſſen ſchmaltz/ wiltu/ ſo mache eine bruͤh von Leckuchen daruͤber/ alſo magſtu einen geſottenen Speck vñ Fiſchrogen wol vndereinander ſtampffen/ den Rogen von erſt/ vnd wol wuͤrtzen/ vnd in Bratdaͤrm fuͤllen/ vnd ſchnell auff den Roſt braten/ oder in dem ſchmaltz bachen wie du wilt/ den krancken dienen ſie nicht/ ſie beſchweren den Magen/ aller Rogen iſt vndawig.
Ein Soß oder Suͤltzen von einem Lebkuchen.
NJmb einen faſt guten Lebkuchen/ reib den zu kleinem meel/ nimb ſo viel du bedarffſt zu eim Soß oder Suͤltz/ oder zu einem brey oder muß/ wie ein brotmuß/ du magſt auch wol/ wann du wilt/ brot darunder nemen/ mache ſchmaltz heiß/ nicht zu viel/ roͤſts darinnen recht/ machs auch mit gutem Wein recht/ Zimet/ Zucker genug/ laß kochen/ beſtrewe es wol mit Zucker/ es dienet wol bey Fiſchen.
Strauben auß Fiſchrogen.
NJmb den Rogen von einem Hecht/ trucke den in einer ſchuͤſſel/ daß er ſich durchſtreichen laͤſt/ treib jhn durch mit einer Erbsbruͤh/ mache einen Teig mit an/ wie einen Straubenteig/ mach jhm folgend mit Wein duͤnne/ ſaltz jhn/ thu auch ein wenig Jngwer vnnd Saffran darein/ bachs wie andere Strauben.
Vnd alſo magſtu es auch mit Karpffenrogenmachẽ/ den aber ſtoß in einem Moͤrſel/ vnd mach jhn mit mehr Wein dann Erbesbruͤh/ vnd thu Pfeffer vñ Naͤgelein darein.
Diß Gebachens aber taug fuͤr keinen krancken/ es ſind nur Eſſen fuͤr diſe die zu ſeltzamen dingen luſt haben.
Suppen von einem Hecht.
NJmb die beſten ſtuͤck von einem Hecht/ waſch den ſchweiß wol herauß/ legs ein ſtund oder vier in Saltz/ hencke es auff/ daß ein tag oder drey der rauch dardurch gehe/ doch nicht daß ſie ſchwartz werden/ nur ſchoͤn trucken/ wann du ſie kochen wilt waſch wider auß einem Lawen Waſſer ſeud die in halb Wein vnnd Waſſer/ etwas mehr Wein/ vnder deſſen ſchneid ein Zwifel zwo oder drey/ es moͤcht eine ſo groß ſeyn daß es genug were/ ſchneid ſie klein wie zu einer Suppen/ koche die in dem ſchmaltz gemach vnnd ſchoͤn gelbfarb/ wann dann der Hecht halb geſotten/ ſchuͤtt die bruͤh ab in ein ſauber geſchirꝛ/ thu ein lautere Erbesbruͤh daran/ vnd von der bruͤh darin er zuvor geſotten/ was recht iſt/ vnd die halb Zwifel ſchweiß darzu/ dann behe weiß brotſchnitten ſchoͤn braun/ vnnd nit verbrant/ wañ deꝛ Hecht abgeſotten/ ſo lege die ſchnitten in ein blatten/ vnd die bruͤh von dem Hecht daruͤber/ mit ſampt dem vbrigen ſchweiß/ auch noch ein wol heiß ſchmaltz/ daꝛnach leg ein ſtuͤck Hecht auff ein ſchnitten/ beſtrewe es wol mit Jngwer/ trags heiß fuͤr/ wiltu dann/ ſo thu die Zwifel gar darvon/ vnd nimb die Erbesbruͤh vñ wol Wein/ ſeud jhm aber von erſt in lauterm Waſſer/ vnnd mach auch nicht ſo vil Zwifel als zuvor/ doch nach dem der es jſſet/ es ſind wol etliche die gar vil Zwifel machen/ vnd ziemlich groß geſchnitten/ vnnd im Waſſer lind geſotten/ darnach das Waſſer davon vnd zu dem Hecht gethan mit aller Bereitſchafft/ er iſt ſonſten gut/ wann er nuͤtzlich/ thu wol ſuͤſſe Wuͤrtz vnd Saffran daran/ auch Pfeffer das die Bruͤh roͤſch wird/ die Hecht ſoltu nach dem erſten Sut ſchelen/ du magſt auch wol Peterlein klein in die bruͤh ſchneiden/ ſo bald du es recht angezeugt haſt/ iſt faſt gut.
Auff ein ander Form geſaltzen Hecht.
WAnn die Hecht wol geſaltzen/ Weſſers zuvor zimlich wol/ darnach uͤberſeuts im Waſſer/ alßdann zihe jhnen die haut ab/ thu ſie in ein pfann mit eim wenig der beſten bruͤh/ vom Hecht iſts aber faſt geſaltzen/ brich den Wein mit friſchem Waſſer/ vnd eim Becher mit gutem ſtarcken Wein/ geſchnitten Peterlein/ wol gebrochen Muſcatbluͤh vnd Pfeffer/ ſtells wider vbers Fewer/ mach ein heiß ſchmaltz/ wann der Fiſch wider ſeud/ ſchuͤts in den Sut/ wann er recht abgeſotten/ thu genugſam ſuͤſſe Butter darzu/ ſo bald ein Wall daruͤber gehet/ richt jhn an/ gibs heiß.
Mehr ein Polniſchen Hecht.
MAch ein gut theil Zwifel/ ſeud die in Waſſer/ biß ſie wol lind wirt/ vñ er deſſen behe einſchnitten odeꝛ zwo weiß bꝛot/ nach notturfft/ legs in ein guten Wein/ wann das weich vnnd die Zwifel geſotten/ laß das Waſſer durch ein Seigepfañ wol darvon/ treib den mit ſambt dem brot vnd Wein wol durch/ alsdann bereite den Hecht/ vnd ſeud jhn mit Eſſig/ wie ſonſten/ darnach thu dieſelbige bruͤhe darvon/ vnd thu die durchgetriebene Zwiefeln darein/ mit genugſamen Wein/ was es bedarff/ geſchnittenen Peterlein/ wol ſuͤſſe Wuͤrtz/ wol gebrochne Muſcatbluͤh/ Zibeben/ Galgan vñ ſolches Gewuͤrtzes/ daß er faſt roͤſch wird/ vñ jedes ſeinen geſchmack wol habe/ wol geſchnittene Lemonien die geſaltzen/ wann du ſie haſt/ wo aber nit/ ſo nim du ſie wie du ſie haſt/ auch heiß ſchmaltz wz recht/ oder ſuͤſſe Butter/ wenig Zucker/ laß alſo biß auff ſeine ſtadt ſieden:
Vnd alſo mag man auch Krapffen ſieden/ die aber ſeud im Wein/ vnd wañ die halb geſotten/ thu den Zeug/ ſo durch getrieben/ daran:
Alſo wie die Hecht/ mag man Reinfiſch vñ heꝛing beꝛeitẽauff alle vorige Gattūg/ aber an die Reinfiſch thu nit zuvil/ wie auch Fohren/ die bereit wie die Karpffen oder wie bie Hecht/ duͤrꝛ vnd gruͤn/ ſo abeꝛ ein krancker luſt zu duͤrꝛen hette/ ſo laß die in einem lawen Waſſer weichen/ biß du jhnen die Haut abziehen kanſt/ ſo ſchaͤls/ vnnd vberſeuds in dem Waſſer/ daß laß ſauber wider darvon/ vnnd habe eine bereite Erbesbruͤh mit Peterlein/ Jngwer vnnd Muſcatbluͤh/ die geuß daruͤber/ auch duͤrꝛen Roſmarin/ mach ein heiß ſchmaltz daran/ oder ſuͤſſe Butter/ deines gefallens/ laß mit rechter bruͤh abſieden/ trags warm fuͤr.
Weiter von den Schnecken.
GEmeiniglich gibt man die Schnecken in dem Mertzen/ waͤñ die Haͤußlein noch feſt beſchloſſen ſeyn/ die thu in einem hafen mit Waſſer zum Fewer/ laß ſieden/ biß ſich die haͤußlein eroͤffnen/ ſo nimbs mit einem Meſſer herauß/ thu die Daͤrm vnnd alles Jngeweid darvon/ alsdann ſaͤubers wie ein Kroͤs von einem Kalbe mit warmen Waſſer/ vnd das jmmer waͤrmer vnd waͤrmer/ biß der Wuſt wol darvon kombt/ dann thu ſie in ein Pfann mit Waſſer vber das Fewer/ laß einen guten Sud thun/ dann behalts in einem friſchen Brunnenwaſſer/ biß du ſie einbereiteſt/ bruͤhe vnd ſaͤuber die Haͤußlein wol auß/ alsdann thu die Schnecken auß dem Waſſer/ trucknes mit einem tuch ein wenig ab/ ſaltz es recht/ vnnd Pfeffers wol/ mit wenig Naͤgelein vermenget/ wol geſchnitten Peterlein/ machs alles wol vndereinander/ alsdann hab eine Fleiſchbruͤh/ vnder die thu ein wenig Wein oder Eſſig/ daß mans kaum ſpuͤre/ damit ſie nicht hart werden/ thu von der bruͤh ein loͤffel oder halben voll in ein Haͤußlein/ vnnd ein Schnecken darzu hinein/ vñ ein gutes ſtuͤck ſuͤſſe Butter/ damit machs/ das keine Bruͤh herauß flieſſe/ ſtells in eine breite flache kachel/ die iſt beſſer dann auff dem Roſt/ thu eine Fleiſchbruͤh in die kachel/ daß es nicht ſpalte/ ſtells auff eine Glut/ vnnd oben darauff ein Stuͤrtzen oder Blech/ vnnd wol glut darauff/ wann ſie dann kochen daß man ſie in den Haͤußlein ſihet glecklen/ laß ſo lang kochen als Eyer/ hab eine heiſſe bruͤh mit der fuͤlls jmmer zu/ trags heiß fuͤr/ vnd ſo etwas bruͤh in der kachel were/ geuß vber die Schnecken/ wann du ſie in ein Blatten ſtellſt:
Etliche gebens in der kachel auff den tiſch/ von Waͤrme wegen/ du magſt es in einem flachen Paſtetenhafen einſetzen.
Von den Froͤſchen fuͤr die Lungſichtigen.
ES ſeynd etliche Froͤſch die man jſſet/ ich habe ſie wol gekocht/ aber nie lebend ſo eigentlich geſehen/ allein daß ich weiß/ das ſie in Weyhern gefunden werden/ mich bedunckt ſie ſeynd etwas gruͤner Farb/ auch etwas groͤſſer dann Laubfroͤſche/ die groſſẽ ſchwartzen ſind gifftig.
Nun die ſchneid man von einander wie ein Haſen/ das hinder von dem foͤrdern/ zeucht jhnen die Haut ab/ vnd wirffts eine weil in friſch Waſſer/ darnach trockne man ſie mit einem weiſſen tuch/ dann beſprengt man ſie mit gutem Eſſig vnnd Saltz/ milbts wie andere Fiſch/ vnnd baͤchts.
Alſo ſeud mans in Wein/ mit Waſſer ein wenig gebrochen/ wann ſie genug/ ſo ſol die bruͤh darvon gethan werden/ vnd in eine ſchuͤſſel oder Blatten gelegt/ daran wol Pfeffer vnnd ſuͤſſe Butter/ vnnd darin auff eim Kohlbecken gedeckt kochen laſſen/ biß das ſchmaltz lauter wird/ ſie werden ſo weiß als die Huͤner:
Wo man aber ein Schewen darob hette/ muß man das Fleiſch von den Beinen ſchneiden/ nach dem ſie geſotten ſind/ vnnd dann in ein Blatten oder Paſtetenhaͤfelein bereiten wie die Krebs/ man kocht ſie auch in einer Naͤgeleinbruͤh wie ſchwartze Karpffen.
Ein gut Muß | von Fiſchrogen.
NJmb einen Fiſchrogen/ mehr oder minder/ ſeud den in halb Wein vnnd Waſſer/ darnach ſtoß den wol in einem Moͤrſel/ behe weiß brot/ nicht zu braun/ weichs in der bruͤh/ oder ſonſten gutem ſtarcken Wein/ treibs alles mit einander durch zu einem Muß/ geuß in ein heiß ſchmaltz/ wuͤrtz es wol mit ſuͤſſer Wuͤrtz vnd Saffran/ verſaltz es nicht/ trags fuͤr/ es darff nit gar zu lang kochen.
Folget von den Krebſen.
NJmb Krebs ſo vil dir geliebt/ ſeud ſie/ dann thu das Fleiſch auß der Naſen/ mache das Haar zun orten wol darvon/ auch ſo etwas mehr inwendig were/ darnach ſtoß alles mit einander in dem Moͤrſel klein/ behe ſchnitten von weiſſen brot/ darnach weiche ſie in einem guten roten Wein/ ſo thu den haben magſt/ treib die geſtoßnen Krebs vnd brot mit durch/ wiltu/ auch ein wenig darin ſie geſotten ſind/ machs rechter dick/ daß es in dem kochen wirt wie ein ziemlicher Kindsbꝛey/ in deß mache ein ſchmaltz heiß/ in einem jrꝛdenen tiegel/ geuß darein/ laß kochẽ/ ſo lang man harte Eyer ſeud/ wuͤrtz mit ſuͤſſer Wuͤrtz/ in dem anrichten beſtrewe es wol mit Zimet/ diß iſt den Lungenſichtigen faſt nutz/ aber dann Wuͤrtz nicht zu ſtarck.
Gebachene Krebs.
MAnn die Krebs geſotten ſind/ ſo nimb jhr ſo viel du jhr haben wilt/ zeich jhnen die Naſe oder ſchalen ab/ Scher vnnd Schwantz laß bleiben/ ſeuber neben zu das Haar darvon/ auch raume das Jngeweid herauß/ vnnd ſihe daß du die Scheren vnd Schwantz nicht abbrichſt/ nimb darnach von andern Krebſen/ was in den Scheren vnnd Schwantzen/ daß iſt das beſte/ hacks mit ſampt eim wenig Speck/ ſo du es aber fuͤr ein krancken wilt/ ſo laß alſo/ hack auch wol Peterlein darunder/ wuͤrtz es mit Pfeffer wol ab/ der iſt den krancken fuͤrnemlich den Febriſchen/ vnnd was vil Gallen hat/ auch alten leuten/ geſund/ thu ein wenig Weinbeer daꝛunder/ auch Muſcatnuß ſo du wilt/ wiltu dann/ ſo ſchlag ein Ey oder zwey darein/ ſonderlich wann kein Speck darin/ doch auch nach dem der es eſſen ſol/ an demſelbigen ligt daß groͤſte/ das ein Koch erkenne/ was krancken oder geſunden dienet/ dann ſonſten/ wie gemelt/ wird vil verderbt/ ſpreng auch ein wenig Eſſig daruͤber/ vnd wann es wol vermenget/ ſo fuͤlle die Krebs wol/ vnnd mach einem jeden ſeine Naſen oder Schalen wider auff/ die fuͤlle auch zuvor/ damit du es wol ſteiff auff einander moͤgſt trucken/ zeuchs darnach durch ein duͤnnes teiglein/ von Eyer vnd wenig Wein/ bachs ſo du wilt/ mach ein Muß von Krebſen/ wie du zuvor haſt/ leg die Krebs darein.
Alſo magſtu es mit geſotten auch thun/ diſe aber ſind faſt luſtig.
Ein ander Form.
SO die Krebs geſotten/ ſo zeuch jhnen aber die Schal oder Naſe ab/ ſaͤubers wol/ vnd ſchneid jhn neben zu die Fuͤß hinweg/ ſchaͤle jhn auch die Scheren biß an die Spitzlein/ ſo auch die Waͤdel oder Schwaͤntze/ feuchte ſie mit Eſſig/ vnnd milbs in reinem Meel/ vnd bachs ſchnell hinweg/ mache gefuͤlt weiß brot von einer Faͤll mit Krebſen/ wie du hievor haſt/ oder einer andern Gattung wie du es findeſt/ legs dreyfach in die Blatten/ oben auff/ ſtecke die Krebs darein mit einer Scheer/ daß die andern vberſich ſehen/ die gefuͤlten ſind auch luſtig darzu/ daß man das ander nicht darfuͤr ſicht/ wiltu dann/ ſo bereite von den durchgetriebnen Krebſen/ wie du von dem Muß haſt/ einen Kuchen im Moͤrſel/ oder mit Brot vnnd Mandeln einen Kaͤß/ denn beſteck dann alſo mit/ mach ein bruͤhlein daran/ ſie ſind faſt luſtig/ alles was von Krebſen iſt/ das dienet den Lungſichtigen.
Ein anders.
NJmb die Krebs alſo lebendig/ ſo du es kanſt/ kanſtu es nicht/ ſo geuß ein ſiedend waſſer druͤber/ biß ſie verzabeln/ darnach thu die Naſen herab vnd ſeubers/ vnd bereits allerdings wie du von den erſten haſt/ mit andern ſolchen Krebsfleiſch vnd Speck/ der Speck ſol in allweg zuvor geſchwelt ſeyn/ wuͤrtz es wol/ aber Eyer vnd Weinbeer laß herauſſen/ mache Eſſig vnd Waſſer ſiedend/ ſaltz es/ lege die Krebß darein/ decks behed/ laß ſieden wie andere Krebs die man ſeud/ darnach gibs alſo heiß auff den tiſch/ wie allezeit/ beſtrew ſie wol mit Peterlein/ Pfeffer/ Jngwer vnd Eſſig ſtelle darzu/ es iſt faſt luſtig vnd gut/ braucht aber ziemlich Krebs.
Ein Paſteten von Krebſen.
SEud abermal die Krebs/ ſchaͤle die Schaͤren vnnd Waͤdel oder Schwaͤntz/ ſonſten taugs nit/ die Krebs ſollen in halb Wein vnd Waſſer geſchwellt ſeyn/ bereit einen Paſtetenhafen groß oder klein/ nach deinem gefallen/ thu die Krebs darein/ klein geſchnitten Peterlein/ wiltu/ pfeffers wol/ ſaltzes recht/ ſuͤſſe ſchmaltz ziemlich genug/ vnnd ſo bald der hafen erhartet/ mache ein loͤchlein wie du weiſt/ geuß von der bruͤh darein darin ſie geſotten/ dann ſie darff nicht lang backen/ ein viertheil ſtund/ darnach iſts genug/ wann ſie dann auffgethan wird/ daß Schmaltz vnd bruͤh gleich ſey.
Alſo mag man es in jrꝛdene Paſtetenhaͤfelein bereiten/ von vberbliebnen oder vom friſchen.
So einem etwan Krebſe erſchwachen/ vnnd bedarff jhr nicht/ ſo kan man ſie ſieden/ ſo ſind ſie dann gut alſo zubereiten/ vnd etwan in einer ſchuͤſſel oder Blatten auff der glutpfann kochen laſſen/ allein oder wenig bruͤh/ darzu wol Pfeffer in allweg.
Von diſen Gattungen allen mag ein kranckes wol eſſen/ doch nicht zu vil/ dann Krebſe ſind nicht verdawlich/ darumb gibt man Pfeffer vnnd Eſſig darzu.
Vnnd alſo mag man Hechte bereiten in Paſtetenhafen/ oder inn allweg wie vor ſtehet.
Ein Salat von einer Fiſchbruͤh.
SEud die Eyer hart/ wie ſonſten zu einem Salat/ ſchneid aber nach dem ſchaͤlen das weiſſe rings herumb ſubtil von einander daß du ſie ſchoͤn von einander thun kanſt/ vnnd das gelbe gantz bleibe/ die thu in ein kaͤchelein odeꝛ was es iſt/ thu ein gute Fiſchbruͤh daran/ es ſol aber eine bruͤh ſeyn von Salmen/ die faſt gut iſt/ wann ſie recht geſotten/ oder von andern Fiſchen/ die mit Gewuͤrtz wol geſotten/ inſonders auch von Fohren/ ſtells eine ſtund/ daß die bruͤh die Eyer wol durchziehe leg es inn ein blat/ brich ſchoͤn blaͤtlein Peterlein darauff/ alſo daß die Eyer bedeckt werden/ wiltu dann/ ſo ſchneid das weiß wie Fleck/ vnd legs zwiſchen die Eyer/ wiltu dann/ ſo magſtu von brot eine Ruͤſtung machen/ wie du wol haſt/ fuͤllen vnnd bachen/ wie du es findeſt/ es gibt ein ſonders Eſſen fuͤr krancke vnd geſunde/ wie hernach folgt.
Ein anders.
NJmb das Feyſte von einem Ey/ ſo dir zuvor abgangen/ ſeud ein gut ſtuͤck gereuchert Fleiſch das von einem Quallen/ vnd ſchoͤn rot/ faſt wol/ wanns erkalt/ ſo ſchneid das euſſer ein wenig darvon wanns ſchwartz iſt/ nimb vnd hack das Fleiſch vnnd die Eyer jedes beſonder/ das Fleiſch ſo klein es ſeyn kan/ die Eyer ziemlich/ darnach miſch es vndereinander/ des Fleiſches ſo viel als der Eyer/ wiltu dann/ ſo ſeud der Eyer mehr/ alſo daß du auch deß gelben habſt/ vnnd ein theil gelb machſt/ das ander weiß/ darnach mach ein jede gattung zierlich in ein blatten/ Farb vmb Farb/ Roſẽ/ Sternen/ Zweifelſtrick/ was du kanſt/ oder haſtu vberbliebene Huͤner/ geſotten oder gebraten/ oder kalt gebraten/ Kalbfleiſch/ ſo nimb von den Huͤnern die Bret/ von Braten auch das inner was ſchoͤn weiß/ hacke es gleicher weiß/ zeug ein theil mit dem Weiſſen das ander mit dem gelben an/ oder das weiſſe in das Roth/ machſtu weiß in das weiſſe/ ſo mach ein Kreiß mit dem Roten/ es ſeyn Roſen oder was es woͤlle/ fuͤlls darnach mit den andern Farben luſtig auß/ faͤrbeſtu das roth/ ſo mache den Ring mit dem weiſſen/ vnd wie du es machſt/ ſo pfeffer das weiſſe Fleiſch/ wiltu/ ſo ſprengs ein wenig mit Eſſig oder Pomerantzenſafft/ ſtell es neben ein Salat/ es ſind ſeine ehrliche Eſſen fuͤr anſehliche leut/ auch die vnaͤſſigen mit zu reitzen vnnd anzuhelffen.
Man kan auch wol ein Kalbfleiſch reuchern/ daß der krancke deſto ehe davon eſſen darff.
Plateiß oder Halbfiſch zubereiten.
SEud ſchoͤne Peterlein Wurtzel in einem Waſſer/ wenn ſie auff daß halb geſotten/ thu die halbfiſch dazu/ laß ſie folgend ſieden/ bereit ein gruͤn Kraut zu den Bruͤhen/ als wolteſtu es ſonſten brauchen/ ſchuͤts in ein Seigepfann/ daß das Waſſer wol darvon kompt/ ſtrewe es ſchoͤn inn eine ſchuͤſſel oder Blatten/ begeuß es mit heiſſem ſchmaltz/ ſaltz es recht/ wiltu/ ſo thu ein wenig Eſſig in das ſchmaltz vnnd Pfeffer/ laß ſieden/ vnnd begeuß/ vnder deſſen blat die Halbfiſch/ vnd legs darauff/ die Peterleinwurtzel darauff/ begeuß wider mit ſchmaltz/ vnnd beſtrewe Jngwer darauff.
Wie man den Peterlein zu den Fiſchen/ wie auch zu dem Fleiſch bereiten ſolle.
NJmb faſt ſchoͤne Wurtzel/ reinige vnd ſaͤubere ſie zum ſchoͤnſten/ daran bind es mit einem faden zuſammen/ vnd legs in einen ſuppenhafen/ hinder den ſtelle einen andern hafen/ der alß hoch iſt/ als der ander/ wol kalt Waſſer/ alſo daß die Wurtzel ſieden/ das kraut immer im kalten Waſſer ſey/ ſo bleibts ſchoͤn gruͤn/ wan du die Wurtzel herauß nimſt/ ſo truckne das kraut auff einem weiſſen tuch/ legs zu dem Fleiſch/ wiltu es zun Fiſchen/ ſo ſeuds im Waſſer/ das geſaltzen lege zu den Fiſchen/ haſtu zeit/ laß die Wurtzel inn einer Fiſchbruͤh eine ſtund ligen/ das bey kalten Fiſchen wol ſeyn kan/ da am meiſten Peterlein ſein ſolle.
Folgen etliche Eſſen von Erbſen.
SEtz faſt gute geſchlachte Erbſen zu/ laß wol ſieden/ als wolteſtu eine Suͤltz bereiten/ alsdann behe weiß brot ſchoͤn wie zu einer Suppen ſchoͤn gelb/ geuß dann die lautere bruͤh daruͤbeꝛ/ wanns linde/ ſo treibs mit vbꝛiger lautern bruͤh duꝛch/ machs rechter dicke/ thu ſie in heiß ſchmaltz/ wuͤrtz es mit ſuͤſſer Wuͤrtz vnd Saffran/ ſaltz es recht/ es wird anderſt nicht geſchmackt dann durchgetriebene Erbeiß.
Jch habe wol Krancke gehabt/ die habens kurtzvmb nach alter gewonheit woͤllen haben/ wann ich es jhnen alſo bereit/ haben ſie anderſt nicht gemeinet/ ſie eſſens wie allezeit.
Ein Suͤltz von einer Erbesbruͤh.
NJmb zu einer ſchuͤſſel voll bruͤh ein gute ſchuͤſſel voll weiſſe ſaubere Erbſen/ inn ein ſchoͤnen newen wolgebranten hafen/ der ſol auch nach dem brennen ſampt ſeinem deckel mit Waſſer zum Fewer geſetzt werden/ vnnd wol erſieden/ damit er ſein geſchmackverliehre/ alsdann thu geklaubte vnnd gewaſchene Erbſen darein/ decks beheb zu/ laß ſieden/ vnnd verhuͤte daß ſie nicht vberlauffen/ damit man ſo die Erbſen ſitzen/ ſie deſto weniger bewegen doͤrffte/ vnd die bruͤh lauter ablauffe/ ſeud auch ziemlich Peterleinwurtzel vnd Muſcatbluͤh darbey.
Wann die Erbſen guter Art/ ſo wird gar ein geſchlachte bruͤh/ vnd faſt gut/ ob gleich kein ſchmaltz darzu kompt/ die bruͤh zeug an mit Saffran vnd ſuͤſſer Wuͤrtz/ wie du ſie am ende diſes buchs verzeichnet findeſt/ wiltu es gern ſaͤwerlecht haben/ ſonderlich fuͤr die krancken ſo hitzig/ thu von ſawren Pomerantzen/ Lemonien/ Citronen vnd Granatoͤpffelſafft darein/ bereits in ein ſchuͤſſel/ laß ſtehen/ wanns erkalt/ ſo beſtehets wie ein ander Suͤltz/ iſt den krancken luſtig die kein Fleiſch riechen moͤgen.
Ein anders
WAnn die Erbſen auff jhr ſtadt geſotten/ treibs mit abgeriebner bruͤh durch/ als dick du kanſt/ thu ſie inn ein Pfannen/ laß es beſſer kochen/ oder in hafen/ ſo ferꝛ es nicht anbrent/ wann es in rechter dicke/ ſo thu es in ein geſchirꝛ/ darinnen du ſie ruͤhren kanſt/ habe hierzwiſchen Eyer geſotten/ etwas beſſer oder mehr dann man ſonſten gemeiniglich pfleget/ vnnd doch nicht gar hart/ eins oder achte/ minder oder mehr/ nach dem du es haben wilt/ laß das gelbe nach dem ſie geſchaͤlt in die Erbſen/ zuvor aber ruͤhre die Erbſen/ daß ſie nicht mehr heiß ſind/ darnach ruͤhre auch ein wenig ſuͤſſe ſchmaltz darein/ wiltu/ ſo thu Roſenwaſſer vnd Zucker darein/ ſaltz es recht/ vnd wuͤrtz es wol mit Jngwer/ Saffran vnd guter ſuͤſſer Wuͤrtz/ wiltu/ ſo wuͤrtz es wol mit Muſcatnuß/ ſie ſchmecken gar wol darinnen/ wiltu/ ſo ſchlahe ſie durch ein Seigepfann oder weiß tuch/ wie du von dem gewaͤrmten Muß findeſt/ oder durch ein Spritz/ wiltu/ ſo thu es auff ein Teller oder flache Blatten/ laß kalt werden/ vnnd ſchneids/ vnd gibs alſo trucken oder naß/ deines gefallens/ beſtrewe jhn allweg wol mit Zucker/ oder beſteck ſie mit geſchnitnen Mandeln.
Diſe ſind beſſer zum Außſchlag zu bachen oder kalt zu eſſen in einer bruͤh/ bereits zum Auſchlag wie vor oben/ Erbſen allein/ oder halb der Eyer/ ſo zuvor/ wie oben/ geſotten/ thu ſie in heiß ſchmaltz/ laß kochen in rechter dick/ nicht zu lang/ klopff ein Ey oder drey faſt wol/ nach dem deß Zeugs/ ruͤhr es darein/ laß nit lang mehr ſtehen/ wuͤrtz es wie oben/ ſaltz es recht/ ſihe daß die Eyer nicht lang drinnen bleiben/ wiltu/ ſo thu auch wol Weinbeer darein/ ſchlags auß/ wanns kalt/ ſo ſchneide es nach deinem gefallen/ wie ſchnitten oder Rautẽ/ oder zeuchs durch geklopffte Eyer/ vnnd bachs/ wiltu/ ſo laß alſo/ vnnd mache mit Honig eine bruͤh/ alſo daß das Honig verſchaumt/ vnnd wider recht geſotten/ wol mit begoſſen/ oder auß dem wifftig ſo gar new darauff treuffen laſſen/ oder wol mit ſchoͤnem Zucker beſtrewet werde.
Ein anders
BEreits wie vor oben/ wann du es dann allerdings bereit/ ſo thu ſie auff ein warme Blatten auß der Paſtecenpfann/ thu ein wenig gerieben brot daꝛein/ wiltu/ auch Zucker/ laß in dem bachofen nach gelegenheit trocknen/ dz fein roͤßlecht werde/ ſchneits dann zu Riemlein/ gibs trucken in alle weg/ gib wol verzuckerten Aniß darzu.
Vnd alſo magſtu Ochſenzungen darauß bereiten/ wann du dann ein gemeine durchgetriebne Erbes haſt/ ſo dir vberblteben kanſtu auch bald etwas dergleichen darauß bereiten/ es laͤſt ſich gleichfals in dem Moͤrſel oder tiegel bachen/ daß es iſt wie ein Eyerkuchen oder Fladen Man mahlet auch die Erbſen wie Bonen zu meel/ vnnd kocht Muͤſer darauß/ mit Moſt vnnd feiſter Milch/ aber es iſt gar ein blaͤſtige tracht/ darumb laß ich es auſſen/ diß aber kan ſich wol leiden/ vnd iſt in dem Durchlauffen gut.
Man mag auch allezeit/ wo mans braucht/ wie allweg geſagt iſt/ wo man keine Speiß von Fleiſch jſſet/ allerley erdencken/ das ich wol erfahren/ bey Schwangern vnnd andern ſeltzamen ſeuchen/ ein guten Ranfft brot darbey ſieden/ vnnd mit durchtreiben/ wol mit Weinbeer verſehen/ auch wol Aniß/ darzu auch Jngwer/ ſo nimbts im ſeine blaͤſt/ es iſt je eine ſach oder ſpeiſe zu ſchewen/ nach dem ſie bereit/ ſo iſt eine Natur groͤber dann die ander/ wann dann eins grober Speiß ſeine tag gewonet/ brauchs auch in krancken/ daß man ſich darnach richtet/ als einem groben Bawren geziemt vnd nuͤtzt ein dicker Haberbrey beſſer/ dann lang vil Marcipan oder dergleichen tracht.
Jch ſage wie allezeit/ wo man etwas haben wil/ vnnd jſſet weder Fiſch noch Fleiſch/ oder von Milch vnnd Eyer/ oder heut jſſet man es/ morgen nicht mehr/ es lernet eins wol erdencken/ vnnd daß man es doch ohne ſchaden moͤge thun/ es erleſe ein jedes auß diſen vnnd andern was von noͤten.
Ein anders.
NJmb durchgetriebne Erbſen/ die mach in der dicke wie ein dicken Senff/ ſaͤuber vnnd waſch ein hand voll oder zwo Reiß/ nach dem von noͤten/ bruͤhe den mit heiſſem Waſſer/ vnd waſch jhn ſauber ab/ laß jhn darnach in einem andern Waſſer ſieden/ biß er iſt als wolteſtu jhn in eine Fleiſchbruͤh thun/ iſt er gar abgeſotten/ iſts deſto beſſer/ wo nicht/ ſo laß das Waſſer darvon/ vnnd thu jhn zu den durchgetriebnẽ Erbſen/ mache heiß ſchmaltz darein/ wuͤrtz es mit ſuͤſſer Wuͤrtz vnd Saffran wol/ ſaltz es recht/ laß noch ein weil kochen/ alsdann gibs/ es iſt ein Chartheuſermuß.
Regiſter vnnd Verzeichnuß diſes Kochbuchs/ wo ein jedes Eſſen zu finden ſey/ nach der Zahl der Blaͤtter gericht.
Erſter Theil.
EJn mandelmilch zu machen.
Fol. 1
Ein Brey fuͤr Krancke.
3 . 4 .
Ein Eſſen vom ſelben Zeug.
5 . 6 . 7
Eine Gerſten. 8 . 9
Eine Gerſten mit Milch. 10 . 11 .
Ein gantze Gerſten.
12
Ein kalt Milchmuß von Gerſten.
13
Ein eſſen von Mandeln. 13 . 20
Eſſen vom Reiß. 14 . 16
Dorten von Reiß.
15
Fladen.
16
Gedeckter Fladen.
bid .
Kuchen.
17
Moͤrſelkaͤß.
18
Eſſen fuͤr Schwangere vnd alte Leut. ibid .
Ein Kinderbrey.
19
Kindereſſen. ibid .
Ein Freytags Kalbskopff. ibid .
Kalt Kindereſſen von Reiß.
20
Ein gute Milch. 21 . 22
Geſetzte Milch. 23
Steinmilch. ibid .
Ein Jgel. 24 . 25
Ein kraͤfftig Eſſen. 26 . 27 . 28
Ein ſubtile Milch. 29 . 30
Ein Mandelberg. 31
Ein Mandelzuͤger. 32
Ein Mayenmuß von Zuͤger.
33 .
Mayenmilch fuͤr krancke. ibid .
Bereitung der Zuͤger.
34
Eyerzuͤger.
35 . 36
Dorten von eim Zuͤger.
36
Brotfladen.
37
Kroßeyer von Mandeln. 38
Gefuͤlte Wecken.
39
Koͤſtlich Brot fuͤr Krancke. 40 . 41
Eſſen von Eyern vnd Mandeln. 42 . 43
Eſſen fuͤr ein Krancken. 43 . 44 . 45
Ein Schuͤſſelmuß. 45
Ein Maudelſuppen.
46
Eſſen im Durchlauff.
47
Marcipan zu machen.
47 . 48
Marcipan von Quitten vnnd Mandeln.
49
Krapffen zu machen.
50
Hirtzhoͤrner von Mandeln. 51 . 52
Goffren zu machen.
53 . 54
Mandeldorten.
55
Ein geruͤhrts von Mandeln.
56
Ein gebrant Muß. 57 . 58
Eit kraͤfftig Suͤplein. ibid .
Ein Ganſe milch. 59
Ein Stockmilch. ibid .
Lebzelten von Mandeln.
60
Schnitten von Mandeln/ Feigen vnnd Weinbeer. ibid .
Wuͤrſt von ſolchem Zeug.
61
Ein ander Form von Kroßeyerzeug.
62
Guͤt Eſſen fuͤr die Krancken. 63
Bruͤh vber kalte Fiſch.
64
Hobelſpaͤn zu machen. ibid .
Eſſen von Brot vnd Mandeln. 65 . 66
Strauben von Mandeln.
67
Eine Bruͤh vber Geſottens vnd Gebratens. ibid .
Ein ander Bruͤh vber geſottene Huͤner vñ Koppen. ibid .
Ein ander vber Fiſch vnd Fleiſch.
68
Ein kaltes Muß zu Fleiſch vnd Fiſchen. ibid .
Gebachens/ Allmaͤnulein genand.
69
Zuͤger ohn Eyer. 70
Ein Mayenmuß von Mandeln. ibid .
Gefuͤlte Oblaten. 71
Ein Dort von einer Mandelmilch.
72 .
Ein Eyermilch. ibid .
Ein Dottermuß. 73
Ein Dort von diſem Zeug. 73 . 74
Ein gebrant Muß.
75
Ein kalt Muß fuͤr durchgetrlebne Erbſen. ibid .
Ein Weinmuß. 76
Ein gut weiß Muß.
77
Mehr art Muͤſer. 78 . 79
Ein Roſinleinmuß. 80
Ein Herbſtmuß. ibid .
Ein Weinmuß. 81 . 104
Eſſen fuͤr krancke. ibid .
Moͤrſelkaͤß mit brot vnd Zuͤger. 82 . 83
Dorten von friſchem Kaͤß. 83
Ein Jgel. ibid .
Moͤrſelkaͤß an ſtatt Eyer ibid .
Ein luſtig gut Eſſen.
84
Moͤrſelkaͤß. ibid .
Eſſen zum ſchwachen Magen. 85
Eſſen von Mandeln.
86
Eine Nunne. ibid .
Ein Kohlhauffen.
87
Gefuͤlte Eyer. 88
Kalt Muß in rother Ruhr 89
Ein kraͤfftiger Brey.
89
Milchdorten.
90
Dorten von Zuͤger. ibid . ꝛc . 91
Dorten von Kaͤß. ibid .
Eine guͤldene Suppen.
92 .
Suͤpplein fuͤr krancke.
92
Eine rauche Eyerſup.
93
Warm Wein in gemein. ibid .
Nuͤtzliche Sup fuͤr Schwache/ zu Welſch Panabra. ibid .
Ein anders wie ein Haberſuͤplein.
94
Kalte Sup fuͤr alte vnd ſchwache. ibid .
Sup fuͤr Krancke/ ein Guͤſſelein genant. 94 . 95 . 96
Ein Eyerſuͤplein.
97 .
Ein anders in Bruſt/ Lungen/ Nieren vnd Daͤrmgeſchweren ibid .
Ein kraͤfftig kalt Suͤplein. ibid .
Eine Suͤltz. 98 . 99 . 100 . 101
Jn verbot des Zuckers was zugebrauchen. 102
Von Mandeln/ Gerſten/ vnnd allerley gemuͤß. ibid .
Geſultzte Milch. ibid .
Ein Sup ſo gut alß ein Mandelſup. ibid .
Mandelmuß.
103
Ein kalt muß. ibid .
Kalt muß von Mandeln. ibid .
Kalt Muß mit dem weiſſen vom Ey. 104
Zuckermuß. ibid .
Ein Schnee zu machen. ibid .
Haberbrey auß Feigen vnnd Mandeln. ibid .
Ander Theil/
GEbachens von Aepffeln.
105
Aepffelmuͤßlein fuͤr krancke. 106
Dorten darvon. ibid .
Gefuͤlte Aepffel. 107 . 108
Aepffelkuͤchlein klein vnd groß.
109
Strauben von Aepffeln.
110
Eſſen von Aepffeln. ibid .
Eſſen von Biren. 110 . 111 . 112
Krapffen zu machen.
113
Dorten von Kaͤß vnd Biren. 114
Dorten von Biren. 114 . 115
Wie man Aepffel vnd Biren daͤrꝛt.
116 .
Ruben von Aepffeln vnd Biren. 117
Eſſen von Aepffeln vnd Biren. ibid .
Gantze Biren. 118
Dorten von Kuͤtten vnd Biren. 119
Dorten von Biren. ibid .
Dorten von Aepffeln.
120
Gefuͤlte Aepffel. 121
Ein Bruͤhlein darzu. ibid .
Gebachens von Aepffeln vnnd Feygen.
122
Eſſẽ von Kuͤtten/ Aepffeln vñ Biren jbi .
Gebratene Biren vor Krancke.
123
Kuͤtten fuͤr Krancke. ibid .
Muß von Kuͤtten.
124
Getheilte Dorten von Aepffeln.
125
Kuͤttenpaſteten. ibid
Gebachene Kuͤtten. 127
Ein ſchoͤne Sultz. 128
Krapffen von Aepffeln.
129
Dorten von Biren. ibid .
Pferſigpaſteten.
130
Oblatmuͤßlein in boͤſen Huſten.
131
Dorten von Datteln. ibid .
Brey von Datteln.
132
Zwetzſchgenbrey. ibid .
Zum Purgieren. 133
Ein Weinbeermuß. ibid .
Muͤßlein fuͤr ſchwache Magen. ibid .
Pomerantzen einzumachen.
134
Eſſen von ſuͤß vnd ſawren Kirſchen 135
Gefuͤlte Pferſich. 136
Gefuͤllt brot. ibid .
Eſſen von zamen Kirſchen. 137 . 138
Von duͤrꝛen Kirſchen vñ Weichſeln.
139
Dorten von eim Weichſelbrey.
140
Kirſchſuppen.
141
Gruͤne Drauben durchs gantze Jahr zu behalten. 142
Den Agreſt zubereiten. ibid .
Drauben fuͤr krancke.
143
Eſſen von gruͤnen vnnd gedoͤrten Weindrauben.
143
Von duͤrꝛen Drauben.
144
Paſteten von Kaſtanien vnd Meerdreubelein. ibid .
Dorten von Erdbeer vnnd Stichbeer. 145 . 146
Ein kalt Muß darvon.
147
Gebachens von Biren. ibid .
Gute Suͤltz fuͤr krancke. 148
Safft von Biren. ibid .
Kuͤtten vnd Biren Paſteten. 149
Von Hieffen oder Butten. 150
Milch von roten Haſelnuͤſſen inn der roten Ruhr. ibid .
Nuͤtzliche Sachen von Zwetzſchgen.
151
Muͤßlein von Zwetzſchgen.
152
Eſſen fuͤr Kinder vnd ſchwangere.
153
Kuͤrbis fuͤr Krancke. ibid .
Krautdorten.
154 . 155
Dorten von Kaͤß.
156
Knoͤdlein von Kaͤß. ibid .
Kaͤſeſup einer Kindbetterin.
157
Eyer gut den Febricitanten. ibid .
Herꝛlich Gebachens.
158
Gebachens von eim Eyerkuchen.
159
Kindereſſen. ibid .
Gute Krapffen.
160
Eſſen fuͤr alte abnemende leut. ibid .
Wuͤrſt von Mandeln. 161
Herꝛlich eſſen von gedoͤrtem Teig. ibid .
Kroßeyer.
163 .
Ein guten Krautskopff zu machen.
164
Herliche Dorten von Kabiskraut.
165
Dritter Theil.
EJn hertlich Eſſen vom Fleiſch.
167
Eine Suͤltz. 167 . 168 . 169
Gebachens von Hirn.
170
Mehr Eſſen von Hirn.
171 .
Dorten von Hirn. 172
Knoͤdlein von Hirn. ibid .
Gefuͤlt Hirn. 173
Das Hirn/ ein Hun/ Dauben/ Voͤgel/ Bruͤßlein in einer Naͤgeleinbruͤh.
174
Flaͤdlein von Hirn.
175
Lungenmuß fuͤr krancke. 175 . 176
Wuͤrſt von diſem Zeug. 177
Ein Dorten darvon.
178
Eſſen von lebern. 179 . 180
Rehe oder Kalbsleber. 181 . 182
Schnitten hiervon. 183
Gefuͤlt Milchlein.
184
Paſteten von eim Milchlein. 185 . 186
Eſſen von der Zunge. 187
Paſteten von der Zungen.
188
Von dem Kuheuter.
189
Von den Nieren.
190
Nierenflaͤdlein.
191
Mehr Eſſen von Nieren. ibid .
Allerley herꝛliche Eſſen vor krancke. 192 . 193
Ein kraͤfftig eſſen eins gefuͤlten Bratẽ. 194
Von Huͤnern/ Voͤgeln vnnd allerhand Fleiſch eingebickte.
195
Eſſen fuͤr die krancken.
196
Herꝛlich Eſſe von allerley fleiſch 197 . 198 . 199
Ein herꝛlich Eſſen.
200
Eingemachte Huͤner fuͤr krancke. 201 . 202
Fleiſch vnnd Huͤner fuͤr Geſunde vnnd krancke.
203
Junge Huͤner in Fleiſchbruͤh.
204
Andere Form Fleiſch zubereiten.
205
Rindsmagen fuͤr ein Fuͤrſten.
206
Paſteten von Huͤnern vnd Kuͤtten. ibid .
Von einem Koppen. 207 . 208 . 209
Paſteten von diſem Zeug. 210 . 211
Paſteten von jungen Tauben.
213
Ein gut Eſſen von Voͤgelein.
215
Ein gut Eſſen von Lambsbraten. ibid .
Huͤner in einer Paſteten. 116
Gefuͤlt brot von kleinen Voͤgeln.
217
Paſteten von Wildbaͤt. ibid .
Von Kalb/ Schepſen vnnd Rindfleiſch. 219
Von Haſen. 220
Von gehackten Kalbfleiſch. 220 . 221
Kleine Frantzoͤſiſche Paſteten.
222
Paſteten von jungen Genſen.
223
Koppen/ Huͤner/ Schlegel/ Kaͤlber vnnd Schepſen auff Vngeriſch.
224
Ein andere von Fleiſch vnd Huͤnern.
225
Krappen von vberbliebnem Fleiſch. ibid .
Wuͤrſt hievon.
226
Eſſen von vberbliebnem Fleiſch. 227
Von Huͤnern oder Fleiſch. ibid .
Gebachene Knoͤdlein.
229
Fleiſch vnd Huͤner in Kifferbſen 229
Allerley gefuͤlte Daͤrm/ auch den Krancken dienſtlich.
231
Krapffen von vberbliebnem Fleiſch. 232
Kleine Krammetvoͤgel.
233
Vierdter Theil.
SChwartz Karpffen zu ſieden.
234
Salmen zu braten.
235
Aal zu braten. ibid .
Aal auffs beſte zu ſieden.
Ein Paſtet von Aal vñ Lampreten.
237
Paſteten von Salmen. ibid .
Fohren in Paſteten.
238
Paſteten von Karpffen. 239
Plateiß zubereiten.
241
Paſteten von Schnecken.
242
Eſſen von gefuͤlten Hechtdarm. ibid .
Wuͤrſt fuͤr vneſſige leut. 243
Ein Suͤltz von eim Lebkuchen. ibid .
Strauben auß Fiſchrogen.
144
Suppen von eim Hecht. ibid .
Vom geſaltzen Hecht. 245
Ein Polniſchen Hecht. ibid .
Eſſen von Schnecken.
146
Froͤſche fuͤr Lungſichtige 247
Ein Muß von Fiſchrogen. ibid .
Gebachene Krebs. 248 . 249
Ein Paſtet von Krebſen. 250
Ein Salat von einer Fiſchbruͤh. ibid .
Peterlein zu Fiſch vnd Fleiſch zu bereiten. 242
Von Erbſen. ibid .
Eine Suͤltz von einer Erbesbruͤh. 153 . 154 . 155
ENDE.
