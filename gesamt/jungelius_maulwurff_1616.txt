Maulwurffs Fang/ Das iſt/ AUſzfuͤhrlicher vnnd gruͤndlicher Vnterricht/ wie man ſolches Vngeziefers aus den Gaͤrten/ Wieſen vnd Feldern mit gar geringer muͤhe vnd Koſten/ in kurtzer zeit leichtlich vnd gentzlich koͤnne loß werden.
Sampt beygefuͤgten abriſſen ſolcher Faͤllen/ wie man dieſelbige zurichten/ auffſtellen vnd fuͤglicher gebrauchen moͤge.
Allen Haußwirthen vnd Gaͤrtnern nuͤtzlich vnd notwendig zu wiſſen/ von einer gelehrten Perſon vnd fleiſſigen Haußhalter/ vnlengſten aus erfahrungen geſtellet/ jetzo aber menniglichen zum beſten am tag gegeben.
Durch CASPARUM JUGELIUM Crimmicenſem.
Leipzig / Jn Henning Groſſen Druckerey / Anno 1616 .
Das erſte Capitel/ Von Maulwuͤrffen in gemein/ wie ſchedlich ſie ſeyn/ vnd wie vnchriſtlich etzliche Leute ſolchen ſteuren wollen.
VNter andern ſchedlichen Wuͤrmern vnd Vngeziefer/ guͤnſtiger lieber Leſer/ welche den Gaͤrten vnnd Feldgewaͤchſen groſſen ſchaden zufuͤgen/ ſind warhafftig die Maulwuͤrffe nicht die geringſten/ ſondern faſt die vornembſten.
Denn vor dieſer ſchadhafftigen wuͤlen iſt kein gut oder fruchtbar Garten/ keine Wieſe/ kein Feld nicht geſichert.
Ja ſie halten ſich am aller meiſten auff/ wuͤten vnd wuͤhlen am ergerſten/ da der Erdboden am beſten vnd fruchtbarſten iſt/ vnd fuͤgen den Erdgewaͤchſen allenthalben groſſen ſchaden zu/ weil das mehreſt von den jenigen/ was ſie in jhren fahrten loßreiten/ von der Sonnen hitze verdirbet/ vnd denn was von gewaͤchſe die Maulwuͤrffe mit jhren hauffen vberſchuͤtten/ alles verdirbet.
Bevoraus thut ſolch Vngeziefer groſſen ſchaden in Kraͤtzgaͤrten/ wenn ſie in die jungen Zwibeln/ Majoran etc. gerathen/ da halten ſie ſehr vbel hauß.
Summa Maulwuͤrffe ſind in Wieſen/ gaͤrten vnd feldern ſehr ſchedlich/ wie warhafftige Haußherrn taͤglich mit vnwillen erfahren.
Vmb dieſer vrſachen willen habẽ vor langen zeiten hero etzliche vornehme Leute vrſach genommen/ mit fleiß darnach zu trachten/ auch in Schrifften an tag zu geben/ wie oder durch waſerley mittel dieſem Vngeziefer zu ſtewren vnd wehren ſey.
Plinius, ein vornehmer alter Naturkuͤndiger vnd Scribent lehret/ wie man die Maulwuͤrffe mit Heffen vnd Oele (Jch halte darfuͤr er meyne die Heffen/ welche das Baumoͤle ſetzet) ſterben ſolle/ lib. 17. cap. 18. Jn gleichen Cardanus lib.
7. cap. 32. de rerum variet. lehret/ wie man gedachtes Vngeziefer mit Schweffel außraͤuchern vnd vertreiben ſolle.
Ja es haben ſich auch etzliche den groſſen ſchaden/ welchen dieſes Vngeziefer den Erdgewaͤchſen zufuͤget/ dahin bewegen laſſen/ daß ſie ſich auff abgoͤttiſche vnnd aberglaͤubiſche werck oder Bannen geleget/ welchen noch etzliche (wie ſie es von jhren Voreltern gelernet) aber ſehr vnchriſtlich folgen/ als zum Exempel:
Am heiligen Chriſtage fruͤe/ ehe dann es beginnet zu tagen/ nemen ſolche Chriſtvergeſſene Leute einen Dreſchflegel aus der Scheunen/ gehen in einem bloſſen Hembde auff dem felde/ in Wieſen vnd in Gaͤrten herumb/ vnnd ſchlagen mit dem Flegel von freyen krefften auff das Erdreich/ vnter ſolchem dreſchen vnd klopffen aber ſprechen ſie jhren abgoͤttiſchen zeubriſchen Segen jmmer fort vnd fort/ biß ſie auff jhrem boden herumb ſeynd/ durch dieſes gottloſe vnd vnchriſtliche beginnen treiben ſie die Maulwurffe/ durch mitwirckung des leidigen Teuffels/ (welchem ſie zu ehren gedachter maſſen/ an dem heiligen Chriſtage die Fruͤemetten in bloſſem Hembde vnd grauſamer kelte halten) von jhrem grund vnd boden/ vnd weiſen ſolche jhren Nachtbarn zu/ welches dann eine grauſame vnd ſchreckliche ſuͤnde iſt/ darfuͤr Chriſten Menſchen ſich ſo wol/ als vor dem leidigen Teuffel ſelbſten zu huͤten haben.
Ein klein wenig beſſer iſt das andere mittel/ welches etzliche an der Faßnacht/ fruͤe vor der Sonnen auffgang vor die hand nemen/ als am gedachten vnſeligen tage (an dem ſonſten den leidigen Teuffel ſein Feſt hochfeyerlich mit grauſamen laſtern vnnd ſuͤnden begangen wird) hawen ſie ſtillſchweigent eine zimmeſſige Erla abe/ ſpalten ſolche zu pflocken/ vnd ſchlagen ſolche pfloͤcken darauff mit einem Schlegel an die raͤndern der Gaͤrten/ Wieſen etc. vnd geben fuͤr/ wo der ſchall von ſolchem ſchlagen (wie zuvorn von Flegel klang) hinfalle/ ſolle ſich das gantze Jahr vber nicht ein einiger Maulwurff auffhalten koͤnnen.
Die vrſache/ warumb von ſolchen ſchalle vnd Halle die Maulwuͤrffe weichen oder fliehen ſollen/ kan ich nicht begreiffen/ oder zum wenigſten in die Natur davon finden.
Doch wo es ohne auffmercknng des verdampten tages were (denn dieſer verreth das werck/ vnd zeuget daß der Teuffel eben ſo wol als zuvor mit im ſpiele ſey) ſo koͤnte man es als ein vbernatuͤrlich ding paſſiren laſſen/ weil man ſonſten mehrmals der Natur heimliche wirckung/ quoad Sympathian & antipathian, augenſcheinlich befindet/ vngeachtet daß man gruͤndliche vrſachen ſolcher natuͤrlicher verwandnuͤß oder auch wiederwertigkeit nicht anzeigen kan/ als zum Exempel/ weñ einer Pfropffreiſer bricht/ vnd ſolche vom Baume herab wirfft/ fallen von Beumen/ darauff ſolche Zweige gebeltzet/ die fruͤchte ſo nachmals darauff erwachſen/ nim abe ehe denn ſie recht reiff werden.
Ein anders.
Weñ die jungen Gaͤnſe aus den Eyern krichen/ ſo pflegen die alten Weibern die ſchalen aus den naͤſtern zu nehmen/ hinder den Ofen auff die Mauer zu legen/ oder aber tragen ſolche auff den boden/ verwahren ſie an ein truckenen orte/ vnnd ſind nachmals gantz ſicher/ daß jhnen die kleinen Gaͤnßlein ſolten von Regen naß werden oder erfrieren/ wenn ſchon der Regen noch ſo groß were.
Sage mir nun einer die gruͤndliche vrſache in dieſen dingen?
Jch halte dafuͤr es wird wol verbleiben.
Eine ſolche gelegenheit koͤnte es mit den Pfaͤlſchlagen von Erlen Holtze auch haben/ wenn nicht ſuperſtitioſa obſervatio temporis darbey were.
Aber mit dieſen vnnd dergleichen verdaͤchtigen mitteln ſey ein Chriſten Menſch vnverworren/ man kan durch Gottes gnade des Vngeziefers gleichwol rein loß werden/ wenn man ſchon Teuffels kuͤnſte nicht zu handen nimbt/ wie ich denn hiermit/ vnd zwar mit gutem grunde/ aus beweherter erfahrung/ als ein Biederman/ Chriſtliche Haußhaͤlter vnterrichten vnd lehren wil/ wie ſie ſolches ſchaͤdlich Vngeziefer ſchleunig vnnd ohne ſonderliche Muͤhe vnnd beſchwerung gentzlich von jhren Feldern/ aus Gaͤrten vnnd Wieſen tilgen koͤñen.
Wenn ſie nur einmahl rein geſterbet oder abgefangen werden/ (welches gar leichtlich geſchicht) ſo iſt man nachmals jhrer wol geſichert/ lauffen auch ſchoͤn vnter weilen etzliche aus der Nachbarſchafft zu/ ſolche ſind mit fallen bald zu tilgen/ vnd zwar alſo/ daß ein Haußwirt nicht allein vor ſich in ſeinen Gaͤrten/ ſondern auch ſeine Nachbarn viel Jahr vor ſolchen ſchaͤdlichen Gaͤſten ſicher ſeyn.
Expertus loquor, wil es jemand in augenſchein nehmen/ er laſſe ſich zu mir weiſen/ wo er es nicht dermaſſen befindet/ ſo ſchelte er mich wie hoch er wil.
Wil derwegen nun zur ſachen ſelbſt ſchreiten/ vnnd erſtlich menniglich lehren/ auff was maſſe vnd weiſe man die Maulwuͤrffe erſtlich ſterben/ vnd nachmals wie man ſie mit fallen kuͤnſtlich fangen koͤnne/ vnd dann wil ich zeigen/ wie ſie gemeiner weiſe nach getilget werden.
Das 2. Capitel.
Auff was maß vnnd weiſe man die Maulwuͤrffe/ item Ritt vnd anderer Maͤuſe/ in Gaͤrten/ vnd auch in den Feldern ſterben vnd toͤdten koͤnne.
AVs fleiſſiger auffmerckung hat man ſo viel befunden/ daß die Maulwuͤrffe des meheſten theils jhr wuͤlen vnnd reiten/ bevoraus in aͤckern/ vmb der Regen Wuͤrmer willen vollbringen/ denn ſolche ſind jhnen eine anmutige Speiſe/ vnnd gleichſam Wiltpret.
Daraus man denn ſo viel abgenommen vnd erkandt/ daß man die Maulwuͤrffe mit Fleiſche koͤrnen vnd koͤdern koͤnte/ vnd daher anlas genommen/ darauff bedacht zu ſeyn/ Wie man Fleiſch vergifften vnd das Vngeziefer darmit toͤdten koͤnte.
Das erſte vnd beſte mittel hierzu.
Man nimpt gar newgeſchlacht Rind-Kalb- oder ander mager Fleiſch/ hacket ſolches ſo lange biß daß es wie ein Brey oder Muß wird/ miſchet nachmals des beſten geſtoſſenen Meuſepulvers ein gut theil darunter/ wenn dann das Fleiſch von der menge des arſenici oder Rattenpulvers ſeine geſtalt etzlicher maſſen verlieren wil/ ſo nimpt man ein wenig Blut/ oder in mangel deſſelben ein wenig aus einem Ey/ es ſey gleich von totter oder weiſen/ vnnd ferbet das Aß gleichſam damit/ auff daß das Vngeziefer deſto leichtlinger anbeiſſet.
Wenn man denn gedachter maſſen die koͤderung verfertiget/ ſo machet man Pillen/ etwa einer zimmeſſigen Erbeis groß davon/ leſſet ſolche in die zuvor mit einem Finger oder Holtze geoͤffnete Maulwurffs ritte gaͤnge vnd loͤcher lauffen/ machet darauff ſolche loͤcher mit Kloͤſern oder Raͤßlein wiederumb zu.
Bevoraus wenn man das Vngeziefer im Felde toͤdten wil/ ſo muß man der Pillen in zimlicher anzahl (doch in ein loͤchlein nicht mehr als eine) in die fahrten vnd gaͤnge legen/ wo Raſen vnd hohe Reine ſind/ dann in ſolchen haben ſie jhren auffenthalt des mehſten theils/ ins Feld ziehen ſie nur auff die fuͤtterung/ wenn ſie denn geſettiget/ ſo eilen ſie wiederumb nach jhren wohnungen zu:
wenn dann die koͤderung vmb ſolche oͤrter dicke geleget iſt/ ſo gehen ſie deſto ehe vnd leichter daran.
Welche nun von dieſer ſpeiſe geneuſt/ vnnd kein Waſſer erlanget/ der muß ſterben/ wenn er gleich ein Koͤnig vnter den Maulwuͤrffen were.
Jnnerhalben zweyer oder dreyer tagen ſind ſie alle dahin/ es were dañ daß groß Regen Wetter vnd Neſſe darauff anfiele/ daß ſie Waſſer zu ſauffen bekemen/ ſo pflegen ſich etzliche zu ſalvirn.
Derwegen muß man auff gut trucken Wetter achtung geben/ wenn man ſolch werck wil vornehmen:
Jn Fruͤling vnd auff den Herbſt vmb vnd nach S.
Michaelis gehet es am beſten von ſtatten.
Demnach aber das Fleiſch in warmen tagen leichtlich richend wird/ vnd der Maulwurff den ſtanck ſo ſehr/ als die Bienen den Rauch fleucht.
So pfleget man Vntzlitz an ſtad des fleiſches zugebrauchen.
Mit Schmer oder Specke gehet es nicht wol an/ denn erſtlich/ weil ſolche dinge geſaltzen/ wil das Vngeziefer ſolche koſt nicht gerne angreiffen/ vors andere ſo widerſtehet alles fluͤſſige fett des gifftes wirckung.
Das ander mittel/ Maulwuͤrffe zu ſterben.
Weil das Fleiſch/ wie gemeldet/ leichtlich richen wird/ vnd denn die Maulwuͤrffe davon fliehen/ auch nicht jederman leichtlich das rechte gute Arſonicum oder Maͤuſepulver (wie es in den geiriſchen Walde/ eine Meilwegs von S.
Anneberg/ aus huͤtten Rauch/ welchen ſie von Ehrenfridersdorff dahin verwehrt fuͤhren/ geſotten vnb zubereitet wird) bekommen kan/ dann die Landfuͤhrer verkauffen gemeiniglich das bloſſe Mehl/ welches ſie aus den Schmeltzhuͤtten vnd Brenoͤffen genommen/ darfuͤr/ aber es hat bey weiten nicht ſolche Krafft vnd wirckung/ wie das jenige/ welches aus ſolchem Mehl zubereitet wird:
So haben etzliche auff andere mittel getracht/ daß viel genandte ſchedliche Vngeziefer zu toͤdten.
Als man nimpt klein gepulvert Nieſewurtzel/ Jtem gleich ſo viel Kraͤaͤuglein (es ſind runde harte Kuͤchlein/ man kaufft ſolche in den Apotecken) ſolche macht man mit einer Feieln oder Holtzraſpel/ nimbt nachmals noch ein mahl ſo viel/ auch wol etwas mehr Gerſten Mehl/ als der Nießwurtzel vnd der Kraͤaͤuglein geweſen/ knitt es mit dem lautern aus einem Ey/ (man nimbt auch wol ein wenig Milchraum darzu) zu einem Teiglein/ macht denn vor gedachter maſſen Pillẽ darauß/ leget ſolche in die fahrten vnnd loͤcher/ wie die vorige koͤderung/ davon ſtirbet das Vngeziefer auch:
Etzliche pflegen auch eine art von Lorbern (damit man die Fiſche in Waſſern mit fenget) darzu zu gebrauchen/ weil jhr Gifft auch im Waſſer ſeine wirckung hat.
Man nennet ſolche Lorbern hoͤfflich/ wenn man ſie bey den Materialiſten kauffen wil/ Haubt Lorbern.
Sie ſind anzuſehen wie gemeine Lorbern/ des mehſten theils inwendig holl/ haben in ſich ein Kern/ welcher zu dieſen vnd andern dingen beſſer/ als die ſchalen davon iſt.
Die Wurtzel von Kraut conſiligo gepulvert vnd vnter gemiſchet/ hat eben dieſe wirckung.
Gut Maͤuſepulver aber brauche ich am liebſten/ wenn ich es haben kan.
Man kan auch das Maͤuſepulver mit einem ſolchen Teiglein zurichten.
Wenn es mit einem Ey zubereitet wird/ wird es nicht leichtlich harte/ wie von der Milch geſchicht.
Dieſes ſind zwey gute mittel/ dadurch man des ſchaͤdlichen gewuͤrms der Maͤuſe ſo wol als der Maulwuͤrffe auff einmahl rein loß werden kan.
Wer nicht ſelbſten mit dem arſenico vmbgehen wil/ bevoraus wenn er jhn ſtoſſen muß/ der laſſe es jhm alles ein andere Perſon gezeigter maſſen verfertigen/ er ſehe nur zu/ daß es recht vollbracht werde/ er wird denn in der that befinden/ daß die Kunſt gerecht iſt.
Es ſchreibet auch Sotion, man ſolle den Maulwuͤrffen die loͤcher alle biß auff eines feſt verſtopffen/ damit jhnen aller außgang/ biß auff das eine/ ſo offen bleibet/ gewehret ſey/ vnd dann ſolle man ein außgehoͤlerte groſſe Nuß/ oder etwas anders/ ſo da außwendig hart/ vnd inwendig holl ſey/ nemen/ vnd ſolches mit Cedria (iſt ein Bech) vnd Schweffel fuͤllen/ ſolche dinge denn anzuͤnden/ vnd vor das offene loch alſo ſo fuͤgen/ daß der Rauch die Maulwurff fahrten durchzihe/ von ſolchem geruch vnnd rauche ſollen/ meldet Sotion, die Maulwuͤrffe ſterben oder fliehen.
Welches ich einem jedern zu probiren freyſtelle/ ich habe es nicht verſuchet.
Das 3. Capitel.
Wie man die Maulwuͤrffe ſo wol in Fallen/ als die Vogel in Sprenckeln fangen koͤnne.
DJeſes iſt ein ſtadtlich Kunſtſtuͤcke/ Jch ſetze einen Klotz oder Plock dahin/ der vor ſich ſelbſten ſich weder reget noch beweget/ der wartet an meiner ſtad tag vnd nacht/ in Wind vnd Regen auff den Maulwurff/ der widert den Klotz nicht/ ſcheuet ſich auch im geringſten nicht vor jhm/ vnd wann er/ der Maulwurff denn zum ſtocke koͤmmet/ wird der block lebendig/ vnd der Maulwurff getoͤdtet.
Lieber Leſer/ was erfinden ſpitzſinnige Koͤpffe nicht?
Jch mag ſtudieren/ ſchlaffen/ eſſen/ trincken/ einheimiſch oder vber feld ſeyn/ der Klotz wartet an meiner ſtelle auff den Maulwurff/ vnd wann ſolcher koͤmpt/ ſchlegt er jhn tod.
Wann ich dann nach meiner guten gelegenheit darzu komme/ neme ich jhn mit luſt aus.
Es iſt warlich kein ſchertz/ ſondern die lauter Warheit/ ich habe Ampts wegen einen Baum-/ 3.-Kraͤtzgaͤrten/ vñ einen Krautgarten zu gebrauchen innen/ ſo lange mein Gott wil/ aber ich weiß keinen Maulwurff in allen/ ſo war der HErr lebet/ habe doch nur vorm Jahr im Fruͤling die erſte Falle geſtellet.
Wer in Faͤldern ſolche fallen behalten kan/ der kan in einem Fruͤling ſeiner Maulwuͤrffe aller entlediget werden/ wenn jhr ſchon etzlich hundert weren.
Nur erſtlich geſterbet/ was den gefreſſe entgehet/ Mit den Fallen hingerichtet.
Die Kunſt iſt recht vnd gewiß/ man laſſe die Fallen nach meiner anweiſung nur richtig zubereiten/ vnd ſtelle ſie auch nach meinem bericht recht auff.
An dem auffſtellen iſt das mehſte gelegen.
Meine Nachbarn haben jhnen nach meiner monir auch Fallen machen laſſen/ wenn aber ſolche ich nicht ſtelle/ So fangen ſie auch nichts.
Jch achte mich aber zu viel darzu/ daß ich in dieſen allzeit jhr Knechte ſeyn ſolle.
Wer aber in dieſem fall meinem gruͤndlichen bericht folget/ dem wird es wol nicht fehlen/ vnd da es anfenglich ſchon nicht gar wol allzeit wolte von ſtatten gehen/ ſo wird es doch die vbung/ welche Meiſterin in allen dingen iſt/ wol gebẽ.
Bleibt eine Falle etzliche tage auffgeſtellet/ ſo iſt leichtlich zu ermeſſen/ daß ſie zu feſte ſtehet/ derwegen ſtellet man ſie leiſer/ zu richtiger nachrichtung wil ich derwegen in dieſem Capitel/ vor eins die zubereitung einer richtigen Maulwurffs Fallen/ nottuͤrfftiglich beſchreiben.
Vnd denn vors andere/ wie man ſolche auch richtig ſtellen vnd vors dritte/ wie man ſie beydes im Acker vnd in Raſen nuͤtzlich brauchen ſolle/ gruͤndlich lehren.
Der erſte theil dieſes Capitels/ wie eine Maulwurffs Falle ſolle zugericht werden.
Die vornembſten ſtuͤcke oder theil der Fallen ſind zwey/ vor eins der ſtocke/ vors andere der Bocke.
1. Vom Stocke.
Der Stock wird gemeiniglich von einer gearbeiten Eichen geſchnitten/ wenn der eine gute halbe Elle lang/ oben ein viertel vnd einen zoll/ vnten kaum eines viertels von einer Ellen/ vnnd ein bar gute zoll lenger als breit/ am Gewichte aber eines guten ſteins ſchwer iſt/ ſo iſt er recht in der Figur/ zeiget ſolchen A.
Gerade mitten durch den ſtock/ vnd zwar durch vnd durch/ gehet ein geviert loch zweyer zoll/ oder zweyer Finger breit/ bey A vnd B zu/ vnd iſt ſolch loch oben vnd vnten mit E gezeichnet/ wenn ſolch loch an der lenge des ſtocks einen halben zoll oder finger groͤſſer iſt (denn man muß raume darinne haben/ damit man die ſtellſchiene nach notturfft vnd vortheil regen vnnd fortſetzen moͤge) als daß am bocke mit K ſignirt/ ſo iſt es ſehr bequem.
B. Jſt das pretlein eines zols dicke/ anderhalb viertel faſt lang/ darin die ſtacheln an jeden orte drey eingemacht/ mit C C. gezeichnet.
Ein jeder zacken ſtehet einen zoll von einem andern/ vnd der mittelſte/ gerade in der mittel linien am Klotze.
Die lenge aber vber dem gevierten loche am ſtocke/ ſtehen ſie faſt fuͤnff zoll oder Finger von einander/ das muß man mit fleiß in acht nehmen/ denn wenn man nachmals die ſtellſchiene gerade in die mitte des loches ſetzet/ ſo treffen die ſtacheln den Maulwurff gewiß/ er komme von welcher ſeiten er wolle.
Die ſtacheln aber muͤſſen vnten ſehr ſpitzig ſeyn/ am obern theil kleine Koppen haben/ damit ſie ſich nicht durchziehen/ wenn ſie eines guten viertels von einer Ellen lang ſeyn/ ſo iſt es genug.
Man braucht auch wol zu einer Fallen kaum 4. ſtacheln/ an jeder ſeiten zwo:
Aber 3. greiffen in groſſen fahrten weiter als zwo/ bevoraus wenn ſie ſehr duͤnne vnd ſchwach ſind.
Zun ſtacheln ſind ſehr dienſtlich die Zehne aus der Tuchmacher alten Kem Kammen/ wenn man vnten einen ſtifft von einen zum ſtocke abſchlegt/ vnd wiederumb ſpitzig ſchleifft/ ſo iſt er gerecht.
Sie fallen nicht alleine geſchwinde in das Erdreich/ ſondern ſie laſſen ſich biegen wie man wil/ vnd brechen nicht.
D D.
Sind die Haͤffthacken/ damit das pretlein/ darinne die ſtacheln ſtecken/ mit an den ſtock geſchlagen wird.
Dann weil man die ſtacheln nicht in den ſtock wol ohne ſchaden ſchlagen kan/ ſie ſich auch nachmals in dem Erdreich leichtlich außzoͤgen/ ſo ſchlegt man ſie durch ein Eichen oder Buchen pretlein/ wenn ſie ein wenig am oͤbern theil einen abſatz habẽ/ ſo ziehen ſie ſich nicht aus/ aber der ſtock leſſet ſie nicht vber ſich ſteigen.
Die Hacken/ damit man das pret mit den ſtacheln/ gerade in der mitten des ſtockes/ anſchlegt vnd befeſtiget/ ſind formiret mit einer groſſen ſpitzigen Koppen/ wie ein Hacken an einer Thuͤrklincken/ vnd zwar deß wegen/ daß wann vnterweilen der Maulwurff den ſtachel entfellet/ ſchlegt jhn der Hacken zu tode/ welches offtermals zu geſchehen pfleget.
An F F.
Da iſt der ſtocke zu beyden ſeiten außgenommen/ darinne er an den mitteln ſchienen am bocke/ auff vnd nieder gehen thut.
Wenn man aber an ſtad des außmeiſſeln/ nach den limal runde eiſerne ſtifft/ auff jeder ſeiten 6. oder auch kaum 4. einſchleget/ ſo gehet der ſtock an dem mittel ſchienen beſſer/ als wenn er außgenommen/ dann er weichet vnd wancket nicht ſo leichtlich.
Je geheber aber der ſtock fellet/ je ehe er den ſchaͤdlichen Gaſt trifft.
Wenn der ſtock hin vnnd her wancket/ ſo iſt es vngewiß ding darmit.
G G. Sind zwey heſpigen oben in dem ſtock eingeſchlagen/ daran ein baͤſtin oder haͤrin band (auff daß es im Regen vnd der naͤſſe nicht einlauffe/ vnd zu kurtz werde) an beiden ſeiten angebunden/ in welches ein ander kurtzes geſchlinget/ daran das Stellholtz/ mit H. verzeichnet/ gebunden.
Jn das eine Heſpigen ſchlegt man nur das Band an/ damit man/ wenn es lang wird/ es koͤnne kuͤrtzer machen:
Wann es denn zu kurtz worden/ man koͤnne nachlaſſen.
Wenn der ſtock in der ſtellung oben am Bocke faſt anſtehet/ ſo haben die bender die rechte lenge.
Man kan in dieſer Fall leichtlich ſehen/ wenn es ſich reimet oder nicht.
I. Jſt das obertheil am ſtellholtze/ damit es im ſtellen oben am ſtellſchwaͤnglein hefftet/ vnd leiſe anſtehet.
Em Abrieß des ſtockes alleine/ nach angezeigten vmbſtenden abgeriſſen/ vnd mit den Buchſtaben gezeichnet.
2. Von Bocke.
Der Bock iſt gezeichnet mit K. gleichet ſich ſehr einem gemeinen Beckers oder Kramer Boͤcklein/ darauff ſolche Leute Bretſtuͤcke legen vnd feil haben.
Das ober theil daran iſt fuͤnffthalben zoll breit/ vnd nicht gar einer Ellen lang.
Die lenge des Bocks muß ſich nach der groͤſſe des ſtockes richten/ damit ſie beyde gehebe zuſammen treffen.
K. zeiget auch zugleich das loch/ welches die zwerch vber an den bocke/ dritthalben zoll lang/ vnd eines zols breit iſt.
P P.
Sind zwo narben an dem ober theil des Bockes/ darein ſich die Heſpelein fuͤgen oder ſchmiegen/ wenn man in ſtellen den ſtock am bock anzeucht/ wie allezeit geſchehen muß.
L L.
Sind die Beine zum Bocke/ an jeder ſeiten dreye.
Die euſſerſten zwey an jeder ſeiten/ darauff der Bock ſtehet/ muͤſſen ſich auch nach der groͤſſe des ſtockes/ vnd nach der lenge der ſtacheln richten/ denn wenn der ſtock dicke/ die ſtachel lang ſind/ vnnd die beine am bocke kurtz/ ſo regen oder langen die ſpitzigen ſtachel in den ritt oder in die fahrt des Maulwurffs/ vnnd ſchicken ſich nicht zur ſachen.
Nach meiner abgemeſſenen groͤſſe des ſtockes vnd der ſtachel/ muͤſſen die ſeiten beine guter vierthalber viertel von einer Ellen lang ſeyn.
M M.
Deuten auff die mittel ſchienen/ ſolche muͤſſen mehr als einen zoll breitter ſeyn/ als die euſſerſten am ſtocke/ denn an dieſen zeucht ſich der ſtock auff/ vnd fellet daran nieder.
Wenn man den vntern zapffen an der mittel ſchienen/ nicht in der mitten/ ſondern am orte derſelben machet/ ſo regen ſie weit genugſam in Bock hinnein/ ob ſie ſchon im anfang nicht breiter/ als die beine zum Bocke ſind geſchnitten worden.
Vnten ſtehen die mittel ſchienen auff den ſtemmen.
N N.
Die ſtemmen/ darauff die mittel ſchienen gerade in der mitten in loͤchern fuſſen vnnd ſtehen.
Solche muß faſt 4. zoll von der Erden erhaben ſeyn/ damit ſie die fahrten nicht eindruͤcken/ oder den Maulwurff am gange hinderen.
O.
Die narbe oben am bocke/ daran man das ſtellholtz vnten anſetzet.
R.
Das Seuligen/ ſo auff Bock geſetzet/ darinne das ſtellſchwaͤnglichen mit T. gezeichnet/ auff vnd nieder gehet.
Oben werden ſie auch nach dem Bocke abegenommen/ daß an der ſeiten/ wo vnten der zapffen iſt/ ein anſatz bleibet/ am ſtocke ſind dann zwo narben/ an jeder ſeiten zwiſchen den beiden beinen eine/ mit O O. notirt/ darein treibet man die ſchienen biß an anſatz/ ſo ſtehen die mittel ſchienen oben ſo weit im ſtocke als vnten/ vnd gehet der ſtock vngehindert daran.
Die mittel ſchienen/ wenn ſie in die narben gedrenge eingeſchoben ſeyn/ darff man nicht verkeilen/ ſondern man ſchlegt nur einen ſtifft vor/ damit wenn der ſtock ſtecken bleiben wolte/ daß man ſie zu ruͤcke koͤnte treiben/ vnd zu rechte richten.
S. Jſt das loͤchlein an den Seuligen/ da man durch das ſchwaͤnglein zugleich ein pfloͤcklein ſtecket.
Summa dieſer auffſatz auff den Bock iſt nichts anders formiret/ als ein kleine Bornſeule vnd ſchwengel/ darin oben ein groſſer Nagel/ allhier ein Pfloͤcklein ſtecket.
Z.
Das foͤrder theil am ſtellſchwaͤnglichen/ iſt eines guten zolß lang außgenommen/ auff der ſeiten da ſich das ſtellholtz anlehnet vnd außgenommen iſt/ hat es einen ranfft oder abſatz behalten/ damit es die ſtellſchiene gewiß halte/ vnd ſolche im Winde nicht weichen noch wancken koͤnne.
V. Jſt der Kneckt/ daran ſich das ſtellſchwaͤnglichen in der ſtellung lehnet.
Jſt balde formirt wie ein nidenzincken/ ſtehet nicht gerade in der mitten auff dem Bocke/ ſondern iſt etwas geneigt auff die ſeiten/ da der ſtock hanget.
Dieſe ſtuͤck alle vermacht man nicht feſte/ auff daß man ſie kan außheben/ wenn man wil.
Jn das ſtellſchwaͤngliche bey S. pfleget man wol zwey oder drey loͤchlein zu bohren/ damit wenn ſich eins zum ſtellen nicht ſchickt/ man vor vnd hinder ſich fortſtecken koͤnne.
X. Jſt die ſtellſchiene/ 5. guter viertel Ellen lang/ Jhre breite muß ſich nach der lenge des lochs oben im Bocke regulirn/ daß man ſie vngehindert im tragen außheben/ vnnd wiederumb hinein ſtecken kan
Sie muß auch von leichten duͤrren Holtze gemacht ſeyn/ damit ſie der Maulwurff deſto ehe heben mag.
Y.
Sind die ſtellzehne an der ſchienen/ an der zahl 10. ſtehet ein jeder faſt einem zoll weit von einander.
Es ſind ſolcher zehnlein an der zahl darumb ſo viel/ damit/ wann ſichs mit einem nicht ſchicket/ man andere habe/ ſo lange biß es eintrifft.
Vnter weilen/ wenn man die ſtellſchiene ſehr tieff in Graͤben ſetzen muß/ vnd der bock hoch ſtehet/ zeucht man vnten ein bar zehnlein aus/ damit die ſchienen den grund erreiche/ wenn man nachmals die Falle weg nimpt/ ſo ſtecket man die außgenommenen zehnlein oder Pfloͤcklein wiederumb an ſeinen ort.
Q. Jſt ein ſtarcker Nagel/ daran man den ſtock henget/ wenn man die Falle entweder fort tregt/ oder vngefelt etwan an ein ort ſetzet/ ſonſten hat er in der ſtellung keinen Nutzen nicht.
Verzeichnuͤß.
Der Bock inſonderheit/ oder alleine mit ſeiner zugehoͤrung mit den Buchſtaben gezeichnet.
Der ander Punct des dritten Capitels/ wie man die Falle recht ſtellen ſolle.
WAnn dann jetzo gedachter maſſen nach/ Bock vnd ſtock zur fallen bereitet/ fuͤget man ſie gebuͤrlicher weiſe in einander.
Wenn dieſe beyde ſtuͤcke der Fallen ſich richtig in einander ſchicken/ alſo daß der ſtock ohne hinderung ſich leſſet an den ſchienen auffziehen/ fellet auch ſchleunig wiederumb nieder/ hat auch auff einer ſeiten das gewichte wie auff der anderen/ daß er auff keine ſeite henget/ ſo hat die Falle keinen mangel.
Den auffſatze des Bockes iſt leichtlich zu rathen/ wo ſich etwas nicht wol ſchicken wil.
Wann ich aber die Falle auffſtellen wil/ ſetze ich ſolche nach der lenge des rittes alſo/ daß die ſtacheln zu beyden theilen des Maulwurffs fahrt treffen.
Wenn ich mir nun die Falle zu recht geſetzet/ ſencke ich den ſtock gemachſam mit den ſtacheln in den ritt/ vnnd zwar ſo tieff/ als ſie nachmals hinein fallen ſollen/ damit nachmals in Fallen keine hinderniß dar ſey.
Darauff ziehe ich den ſtock wiederumb in die hoͤhe/ vnd die ſtachel gemachſam aus der Erden/ auff daß ich die fahrt nicht ſehr verwuͤſte/ henge den ſtrick wieder an ſeinen Nagel Q. oder halt das band daran er hengt mit der fauſt/ vnd lege ein Raͤßlein eines kleinen Fingers dicke/ vnd zweyer Glieder lang/ gerade mitten zwiſchen die loͤcher/ ſo ich mit den ſtacheln gemacht: druͤcke darauff das Raͤßlein zjmlicher maſſen in die fahrt/ daß dadurch reichlich der halbe theil zugedrucket wird/ auff dieſes Raͤßlein ſetze ich die ſtellſchienen (wenn ich nicht ein Raͤßlein vnter die ſchiene legte/ Vnnd der Maulwurff mit dem Ruͤſſel die bloſſe ſchiene treffe/ wiche er bey ſeits aus/ vnd wuͤrffe die Falle nicht ein/ drumb legt man ein weich Raͤßlein oder Buͤſchlein moß vnter) richte ſolche mit jhren zehnlein nach den Schwaͤnglein:
Setze das ſtellholtz mit dem vntern orte H. oben auff den bock in die narbe O. (doch dem ſtellzehnlein nicht zu nahe/ damit ſich nicht das ſtellholtz daran ſtemme/ wenn es loß ſchlegt.
Deßwegen duͤrffen auch die zehnlein an der ſchie nen vber einen halben zoll nicht vorgehen)
Der geſtalt ſchwebet der ſtock ſchon zum geſtelle.
Darauff beuge ich das Stellholtz gleichſam vber ruͤcke/ ſtemme es mit dem obern theil I. gar genaw oben an das ſchwaͤnglein/ trifft es flugs zu/ ſo iſt es gut/ wil es aber nicht eintreffen/ ſo druͤcke ich die ſtellſchiene mit dem Raͤßlein oder moß etwas tieffer ein/ ſencke das ſchwaͤnglein auch mit/ biß gnugſam iſt.
Der kunckt V. helt das ſchwaͤnglein/ daß es zu ruͤcke nicht weichen kan.
Vnd alſo ſtehet die Falle zum Maulwurffs fang geſtellet/ wie beygefuͤgte Figur augenſcheinlich außweiſet.
Abriß der gantzen Fallen.
WEnn nun die Falle jetzo gezeigter maſſen geſtellet/ bleibet ſie ſtehen/ biß ein Maulwurff koͤmmet/ wann denn ſolcher in ſeiner ankunfft befindet/ daß jhm ſein gang vermacht/ kan er ſolches nicht dulden/ hebet an mit dem Ruͤſſel vnter der ſtellſchienen zu wuͤlen/ ſo balde er aber/ ſeinem gebrauch nach/ an der ſchienen beginnet zu heben/ welches er mit zimlichem ſturm vollbringet/ ſo hebet das zehnlein an der ſtellſchienen/ daran das ſchwaͤnglein lieget/ das Schwenglichen vber ſich/ darauff ſchnappet das ſtellholtz loß/ vnd fellet der ſtock nieder/ ſpiſſet den Maulwurff/ er komme von welcher ſeiten er wolle.
Wann denn die Falle eingefallen/ druͤcket man den ſtock etwas tieffer in die Erden (damit/ wann der Maulwurff noch am leben/ er nicht davon wiſchet/ wenn man den ſtock auffhebet) zeucht den ſtock dann in die hoͤhe/ ſo henget der Maulwurff am zacken.
Man wieget jhn auch wol nach der ſeiten heraus/ wenn die ſtacheln nicht zu ſchwach ſeyn/ vnd es leiden.
Wann man nun an einer ſtell ein Maulwurff außgenommen/ ſo tritt oder druckt man das Gewuͤhle zu/ wann einer wieder koͤmpt (welches taͤglich pflegt zu geſchehen/ denn weil einer dar iſt/ ſtoͤret er alle winckel aus/) ſo fehrt er durch das zugedruͤckte Erdreich gewiß hindurch/ wann denn von newem wiederumb auff ſolcher ſtelle geſtellet/ ſo fehet er ſich auch.
Bevorauß gehet ſolches in klein beeten an/ ich habe jhr etzlich mahl vier/ ſechſe auff einer ſtelle/ in einer Furchen gefangen.
Die Maulwuͤrffe haben jhre gewiſſe hauptgaͤnge/ ſo ſie nicht verlaſſen/ weil noch einer am leben iſt.
Solches treibet man ſo lange/ biß ſich keiner mehr ſpuͤren leſſet.
Befindet man daß ſie weichen/ vnd an andern oͤrtern arbeiten/ ſo ruͤcket man auch fort mit der Fallen.
Das iſt die Kunſt/ Maulwuͤrffe mit den Fallen zu fangen/ iſt auch nicht ſchwer/ wer es einmahl ſihet/ vnd uͤbet ſich darinne/ demſelben gehet es mit luſt an.
Befindet man aber/ daß ſie in den vorigen ritten wieder geweſen/ ſo ſtellet man wiederumb aldar.
Wenn man in einem groſſen Garten drey oder vier gute ſtellen hat antroffen/ ſo iſt es gar gnugſam/ das Vngeziefer zu tilgen/ wenn jhr ſchon bey hunderten oder mehr weren/ man darff durch vielfeltig graben den Garten nicht verwuͤſten.
Es gehet kein Maulwurff vor der Fallen zu ruͤcke/ denn ſie duͤrffen vber eines Fingers breit nicht viel arbeiten/ Jch habe auch die jenigen darinne gefangen/ welche den Leib voller jungen gehabt/ Solche bekoͤmpt man ſonſten ſchwerlich/ weil ſie nicht arbeiten/ auff daß ſie jhnen nicht an der frucht ſchaden thun.
Jm Fruͤling/ we 1 das Vngeziefer einander nachleufft vnnd ſich gattet/ bricht man jhm am mehſten mit der Fallen abe.
Vnter weilen wenn ein bar zuſammen gewolt/ hat ſich auff jeder ſeiten einer gefangen.
Es iſt ein ſehr bequem thun mit der Fallen/ man thut nicht groſſen Schaden in den Beeten/ Wie ſonſten mit dem haſchen oder außhawen zu geſchehen pfleget.
Der dritte Punct des dritten Capitels/ wie man dieſe Fallen nuͤtzlich/ beydes in Bethen/ vnd dann auch in Raſen gebrauchen koͤnne.
JN geackerten oder vmbgegrabnen Feldern vnd Gaͤrten reimet ſich dieſe Falle vber alle maſſen wol/ weil in dem moͤrben vnd lockern Erdreich die Maulwuͤrffe getroſt reiten/ bevorauß/ wenn ſie newlicher zeit zubereitet/ geſeet vnd geeget ſeyn.
Wenn man nun die fahrten ſichtiglich vor augen ſihet/ bedarff es keines groſſen Witzes.
Wenn nun die Falle die zwerch vber eine Furche ſtellet/ ſo thut man deſto weniger ſchaden/ vnd weil die Furche hart vnd derb/ fehet man den Maulwurff deſto ehe/ denn er kan nicht weichen/ auch nicht vnter ſich arbeiten/ entfellet er ſchon den ſtacheln/ ſo ſchlagen jhn auff den harten boden doch die hacken D D. zu tode.
Jn bloſſen Raſen/ auff Wieſen vnnd in Gaͤrten fuͤhret das Vngeziefer gemeiniglich ſeine gaͤnge vnd fahrten tieff/ drumb man jhnen der geſtalt mit dieſer fallen/ wo ſie nicht vnterweilen in gutem Graſe obenher ſchirffen/ nicht leichtlich abbricht.
Dahero haben etzliche andere Fallen erdacht/ welche da ſcheibes mit einem ſtachel auff den Maulwurff zuſchieſſen/ aber es fehlet zu offt.
Wenn der Maulwurff auch nicht von der rechten ſeiten koͤmpt/ ſo iſt es auch verlohren.
Jch halte nichts von ſolcher art der Fallen.
Die vorige Falle halte ich hoch/ vnd kan auch die Maulwuͤrffe damit ſo wol in Raſen/ als im Acker fangen/ darein ſchicke ich mich aber alſo:
Jch ſehe mich in einem Garten oder Wieſen nach kleinen Waſſer graͤblein oder Furchen vmb/ in ſolchen reiten die Maulwuͤrffe ſehr gern/ befinde ich ritte/ ſo ſtelle ich die Falle entweder die lenge oder vber die zwerch/ wie es der ritt giebet/ habe ich einen hinweg/ ſo ſtelle ich die Falle anders wohin/ wann ſich wiederumb einer ereignet/ ſo nehme ich ſolchen auch hinweg/ vnd treibe es ſo lange/ biß keiner mehr vorhanden.
Jch habe jhr zu 9. vnd 10. in einer ſolchen außgetrockneten Waſſer furchen etzlich mahl nach einander gefaͤngen.
Wo aber keine ſolche Waſſer graͤblein zu befinden/ mache ich ſolcher etzliche einer zwerch hand breit/ zwey oder drey Ellen lang/ vnd bevoraus an den oͤrtern/ da die Maulwuͤrffe ſehr geritten/ vber zweene zwerch Finger duͤrffen ſie nicht tieff ſeyn.
Die außgehabenen Raſen ſetze ich in ſchatten/ ſo lange biß ich das Vngeziefer weggefangen/ alßdenn verfuͤge ich ſie an jhren ort.
Wann auch die fahrten die zwerch vber das graͤblein gehen/ ſo ſetze ich ſtracks die Raſen von beiden ſeiten wiederumb ein/ biß an den ort/ da die Maulwuͤrffe durchfahren/ dieſelbige fahrt laß ich offen/ ſo lange ich jhr bedoͤrfftig.
So balde als die Maulwuͤrffe fuͤhlen/ daß locker Erdreich vorhanden/ legen ſie ſich flugs darein/ wenn ſolches geſchicht/ laſſe ich nicht nach abzufangen/ weil einer mehr vorhanden iſt.
An ſtad der graͤblein reiſſe ich in Raſen auch einen ritt/ kaum einer guten Ellen lang auff/ fuͤlle den auffrieß mit lockerer Erde von Maulwurffs hauffen/ darin tummeln ſich die Thier auch/ wie in graͤblein/ vnd kan jhnen gleicher geſtalt/ wie zuvorn abbrechen.
Aber die grablein ſeyn am bequemſten.
Der geſtalt kan ich dem Vngeziefer im Raſen ſo wol als im Acker oder Beeten beykommen/ bedarff keiner newen Fallen darzu.
Jngleichen reitet das Vngeziefer auch gerne vnter den Dachtreffen/ vnd vmb die Gebaͤwe/ alldar ſtellet man gleicher geſtalt/ wie jetzo gemeldet worden/ da bedarff man keines grabens nicht/ man nimb ſie geſchwinde hinweg.
Summa eine ſolche Falle achte ich vor das bequemſte mittel/ ſolch Vngeziefer zu tilgen/ es halte ſich gleich auff wo es wolle.
Wenn einer vom Adel oder ſonſten ein beguͤterter Herr vier oder fuͤnff ſolche Fallen hat.
(Welche jhm ein jeder Zimmerman/ Tiſcher/ Muͤller oder Schirrkneckt verfertigen kan) ſo mag er leichtlich damit/ vnd zwar in kurtzer zeit alles ſolchen Vngeziefers in Wieſen/ Gaͤrten vnd Feldern loß werden.
Wann der Voigt/ der Haußkneckt oder ſonſten eine Perſon des tages ein bar mahl darzu ſihet/ die gefangene außnimpt/ vnd wiederumb auffſtellet/ bedarff es keiner muͤhe weiter.
Jn einer ſtunden wolte ich ſolcher Fallen mehr als ein ſchock zu recht ſetzen vnd ſtellen.
Man ſtellet die Maulwuͤrffe ſonſten auch mit ſchlagebuͤgeln oder ſpringauffen/ aber es hat viel weſens darmit/ dieſe Falle iſt weit beſſer/ derwegen ich den guͤnſtigen Leſer mit ſolchen Kuͤnſten nicht beſchweren wil.
Wil vnd kan es jemand brauchen/ meinet wegen mag er es thun oder vnterlaſſen/ es gilt mir alles gleich.
Das 4. Capitel.
Wie man die Maulwuͤrffe außjagen/ vnd mit den Feuſten haſchen kan.
DIeſer Kunſt/ die Maulwuͤrffe mit den Haͤnden zu erhaſchen/ pflegen ſich die Bawers Leute gemeiniglich auff dem Felde vnd in den Raſen zu gebrauchen.
Etzliche ſind auch alſo geuͤbet darinne/ daß jhnen keiner entrinnen mag/ er ſey auch wie klug er wolle.
Den mangel/ den ich an dieſer ſchwindigkeit trage/ iſt/ daß es viel muͤhe koſtet/ vnnd dann daß den Feldgewaͤchſen groſſer ſchaden dadurch zugefuͤget wird.
Doch achte ich dieſe Kunſt vor gewiß vnnd gut.
Wer derwegen der geſtalt die Maulwuͤrffe auff ſeinen Feldern wil außhaſchen laſſen/ derſelbige thue es/ ehe er ſolche ſtuͤck beſeet/ oder ehe dann der Samen keimet vnd auffgehet.
Je ehe man auch darzu thut/ je beſſer man dem ſchaͤdlichen geſchmeiß abbrechen kan/ denn ehe es viel gaͤnge vnd irwegereitet/ iſt es faſt keine Kunſt einen nach dem andern herauß nehmen.
So balde als einer im newen Acker wuͤlet/ tritt man die fahrt hinder jhm zu/ (etzliche ſtoſſen ein Grabeſcheid vor den ritt) vnd fehrt nachmals mit zweyen Fingern hinder jhm her/ nimpt jhn heraus/ vnd wirfft jhn wider die Erde.
Jn zweyen tagen fehet man dieſes Wiltprets viel in newen Acker.
Do aber einer/ eine Perſon/ welche ſolcher ſachen wol kuͤndig/ allererſt ſolch Vngeziefer zu tilgen erfodert wuͤrde/ nach dem das ſchaͤdliche gezuͤchte den Acker weit vnd breit durchritten vnd durchfahren/ alßdenn bricht er jhnen alſo ab:
Er luget wo die Maulwuͤrffe am newligſten gearbeitet/ vmb dieſelbige gegent tritt er die ritte mit der ferſchen alle zu.
Jſt aber der Acker derb vnd raͤſig/ ſo brauchet er den ſtiel von der Hawen/ vnd verſtopffet die fahrten mit fleiß/ vnd bevoraus in den furchen/ daß ſie nicht von einem Behte zum andern kommen koͤnnen.
Er ſucht auch in den zehen Felden mit dem Hawen ſtiele durchſtopffen/ ob etwan ein beygang verhanden ſeyn moͤchte/ damit er jhm ja gewiß genugſam befeſtigen koͤnne.
Der geſtalt hat er nun geſtellet offt zugleich an fuͤnff vnnd ſechs oͤrten.
Wenn er nun gedachter maſſen ſeine ſtellung gemacht/ lauffet einer von einem orte zum andern/ vnnd ſihet wo ſie ſich regen.
Denn ſie koͤnnen ſolchen zwang nicht leiden/ wenn ſie auch ſchon ſelbſten in die Erde getreten ſeyn.
So balde als er den gewahr wird/ daß einer beginnet zu wuͤhlen/ wartet er jhm auff den dienſt/ wenn er ſich denn wiederumb beweget/ fehret er mit der Fauſt geſchwinde hinder jhm her/ vnd wirfft jhn herauß.
Wenn auch etzliche newe fahrten beginnen zu machen/ ſo tritt der Auffwerter nur den gang hinder jhn zu/ ſo kan ſolchen ein klein Kind herauß ſcharren.
Jn dem er aber alſo von einer ſtelle zu der andern wandert/ gibet er jmmerdar mit achtung/ ob etwan einer einen geheimen beygang gehabt/ davon gewiſchet were/ vnd ſich in die flucht begeben hatte/ (denn man darff da ſich nicht lang ſeumen/ ehe man ſich vmbgeſehen/ hat einer ſein vortheil auff 10. 20. 30. auch wol mehr ſchritte eingenommen/) befindet er new gewuͤhle/ ſo tritt er jhm auch die fahrt ein/ laufft wiederumb zu ruͤcke/ wo der Maulwurff herkommen/ tritt alldar auch alles zu/ ſo iſt er wiederumb von newen befeſtiget/ vnd mag weiter ſich ſchwerlich ſalvirn.
Damit auch der Maulwurffs fenger deſto ehe moͤge gewar werden/ wo die thier nach vertretung der ritte wiederumb auff ſeyn/ vnd zu reiten fortfahren/ ſteckt er kleine weiſſe ſichtbare ſtecklein in die zugetreten riete gar gemachſam/ damit/ wenn der Maulwurff daran ruͤhret/ ein ſtaͤblein vmbfalle/ wo nun der Maulwurffs Man ſihet/ da ein ſtecklein darnider lieget/ da leufft er geſchwinde hin/ vnd wartet dem thier auff den dienſt/ koͤmpt er dann/ ſo nimpt er jhn beim balge/ vnd thut jhm ſein recht.
Wenn er mit einer fertig worden/ ſo ſihet er wo wiederumb ein ſtaͤblein darnieder lieget/ vnnd wartet alldar wiederumb auff/ ſo lange biß er dieſen auch in ſeine gewalt gebracht/ vnd das treibet er/ biß er ſein genuͤge bekommen hat.
Etzliche heiſſen dieſes die faule Regel/ ſie iſt aber richtig vnd gut/ nur man ſteckt die ſtaͤblein nicht zu feſte ein.
Vnterweilen arbeiten die Boͤßwichter aus verzweiffelung vnter ſich in die Erde/ ſolches mercket man daran/ wenn ſie hauffen ſtoſſen oder auffwerffen/ dieſelbigen erreicht man mit den Feuſten ſchwerlich/ wie ſchleunig man auch zu jhnen arbeitet.
Solchen geſellen bricht man alſo ab/ man geuſt eine Waſſer Kandel voller Waſſer ins loch/ ſo beginnet er auff zu ſchwimmen/ oder wo er vor dem Waſſer kan/ arbeitet er ſich wiederumb herauff/ er thue aber welches jhm geluͤſtet/ ſo iſt er gefangen.
Das iſt die Kunſt gantz vnd gar/ Maulwuͤrffe im freyen Felde zu fangen/ mancher ernehrt ſich mit Weib vnd Kind darauff/ es gehet ſchwinde zu/ in einem tage bekoͤmpt mancher wol 20. auch wol 30. Maulwuͤrffe.
Aber wie gemeldet/ es koſtet viel muͤhe/ vnd geſchicht den Feldgewaͤchſen (wenn ſie auffgangen ſind) groſſer ſchade mit dem vielfeltigen treten/ ſtopffen/ wuͤlen vnd Waſſer gieſſen.
Jn Raſen brauchen etzliche ſolche geſchwindigkeit auch/ wenn ein Maulwurff an einem ort auffwirfft/ fallen ſie in den nechſten hauffen darbey mit grim/ vñ arbeiten wie zuvor mit der hand in der fahrt/ biß ſie zum Maulwurff kommen.
Begiebet er ſich in die tieffe vnd entfleucht jhhenden/ ſo vertreten ſie feſte was ſie mit den henden auffgeriſſen haben/ damit er nicht zu ruͤcke koͤnne/ vnd gieſſen nachmals mit Waſſer getroſt auff jhn her/ ſo muß er geſchwummen kommen.
Jn dieſem fall muß gemeiniglich (wie dann ſonſten auch/ wenn man einem nicht beykommen kan) das Waſſer das beſte bey der ſachen thun.
Aus der vrſachen haben die Maulwuͤrffs fenger allezeit eine Waſſer Kandelbey ſich/ ſonſten muͤſten ſie manchen ſitzen laſſen/ wo er ſeſſe.
Das fuͤnffte Capitel/ Wie man die Maulwuͤrffe mit Hawen/ Grabeſcheiten gewinnen ſolle.
DIe beſte Kunſt/ meynen etzliche/ ſolle ſeyn der Maulwuͤrffe Wuͤterey zu ſtillen/ wenn man mit breiten hawen oder mit Grabeſcheiten ſie außwerffe.
Es iſt aber auch ein muͤhſam werck wie das vorige/ vnd gehoͤret guter beſcheid darzu.
Wer ſolch Vngeziefer außhacken oder ſtechen wil/ der muß treten/ daß der Wind von jhm nicht auff des Maulwurffs lager gehe/ ſonſten wo er ſeinen Feind widert/ giebet er ſtracks die flucht/ alßdenn mag einer ſtehen vnd lauren/ biß er deſſen gnug hat.
Hawet oder ſticht man zu jhm loß/ vnnd verennet jhn nicht mit dem erſten hiebe oder ſtiche den Paß/ daß er nicht wiederumb zu ruͤcke kan/ ſo bekommet man jhn ſehr ſchwerlich.
Etzliche damit der Maulwurff deſto ehe kommen vnnd auffwerffen ſoll/ eroͤffenen ſie in etzlichen hauffen die loͤcher/ vnd geben vor/ die Maulwuͤrffe koͤnnen weder lufft noch Sonne leiden.
An ſtad des Grabeſcheits vnd der Hawen brauchen etzliche ein Jnſtrument von einem Pfoſtenbrette/ oder einer dicken Schwarten/ zu dieſem handel zugerichtet/ faſt 3. Ellen lang/ vnd forne wie ein rund Grabeſcheit formiret/ darein ſind viel groſſe ſtacheln gefuͤget vnd feſt verwahret/ daß ſie ſich nicht außziehen.
Wann denn ein Maulwurff auffſtoͤſſet/ ſo ſchmeiſſen ſie mit den ſtacheln von freyen krefften auff jhn loß/ vnd ziehen jhn herauß/ wenn ſie ſein nicht gefehlet haben.
Vor vnd an ſtad dieſer ſtuͤcke pflegte ich vor etzlichen Jahren/ ehe ich hinder die rechten boſſen kam/ emen groſſen keuligten Holtzſchlegel zu gebrauchen.
Wenn ein Maulwurff auffwarff/ ſo ſchluge ich von freyen krefften auff den auffwurff/ vnd das nicht nur ein ſtunden zwey auch wol dreymahl.
Der geſtalt blieb er entweder gantz todt/ oder wuͤrde alſo in das Erdreich geſchlegelt/ daß er ſich weder regen noch wegen koͤnte/ darauff arbeite ich mit einem holtze zu jhm/ vnd nehm jhn herauß.
Jm Winter wenn tawwetter einfellet/ vnd die Wieſen vberall voll Waſſer flieſſen/ liegen die Maulwuͤrffe zu oͤberſt in dem hauffen/ wenn man denn zur ſelben zeit die hauffen behende abſtoͤſſet/ ſo bekoͤmmet man das geſchmeiß leichtlich.
Da auch ſchon etzliche in die loͤcher fallen/ muͤſſen ſie doch wegen des Waſſers ſtracks wiederumb herauß/ oder drinne erſauffen.
Jm Fruͤling vnd Sommer gebe man auch achtũg/ wo das loſe hundigt ſehr groſſe hauffen newlich geſtoſſen/ wenn denn ſolche hauffen ein 14. tage gelegen/ ſo grabe man darein/ ſo wird man ein Neſt voller junge darinne finden.
Das 6. Capitel.
Von etzlichen andern arten Maulwuͤrffe zu fangen.
ETzliche Leute graben groſſe Toͤpffe/ die Maulwuͤrffe zu fangen/ in die Erde/ vnd zwar alſo/ daß die Erde hoͤher als der Topff ſey/ lugen auch mit fleiß/ daß zum wenigſten ein bar fahrten vber den Topff gehen/ bedecken nachmals ſolchen Topff mit einem groſſen Raſen/ wenn denn die Maulwuͤrffe vber den Topff wandern wollen/ ſo fallen ſie hinein vnd verderben darinne.
Etzliche Maulwuͤrffe aber ſind ſo klug/ daß ſie zu erſt den Topff voller Erde ſtoſſen/ vnd nachmals druͤber weglauffen.
Reitkroͤten ſind gewiß in ſolchen Toͤpffen.
Kruͤge/ ſo oben zimlich weit ſeyn/ dienen auch zu dieſem wercke.
Es gehet an/ auch ohne groſſe muͤhe/ man kan einen ſolchen Topff oder Krug viel wochen an einem ort ſtehen laſſen/ vnd vnter weilen die gefangenen herauß nehmen/ aber man muß deß wegen die Gaͤrten/ Wieſen zu ſehr zu graben.
Jch habe auch vernommen/ das etzliche im Fruͤling/ wenn gar fruchtbar zeit iſt (denn daſelbſten lauffen vnd arbeiten ſie am ſehrſten) ein klein Keſſelein an ein ort/ darin ſich viel Maulwuͤrffe enthalten/ in die Erde auch zuͤnlich tieff eingraben ſollen/ richten dann auch etzliche fahrten darauff/ vnd thun einen oder ein bar lebendige Maulwuͤrffe hinein/ werffen den mit angezuͤndeten Schwefel auff ſie/ davon ſie hefftig au zu ſchreyen heben.
Wann denn die andern in der naͤhe ſolches hoͤren/ lauffen ſie zu/ fallen in das Keſſelein/ da ſie bleiben muͤſſen: oder begeben ſich auch wol aus den loͤchern herauß auff den Raſen/ wollen ſehen was vor Lermen vorhanden/ ſolche wuͤrget man/ wie man ſie haben kan.
Dieſe Kunſtſtuͤrcke aber bringen gemeiniglich ſo viel ſchaden als nutz.
Es mag vnter weilenzutreffen/ vnd auch wol fehlen.
Man findet Katzen/ welche die Maulwuͤrffe meiſterlich fangen koͤnnen.
Solche Katzen mag ein Haußwirth werth halten.
Die Wieſel iſt den Maulwuͤrffen/ ſo wol als den Meuſen auffſetzig.
Sie kreucht jhnen in die Loͤcher nach/ vnnd wo ſie hinder einen koͤmpt/ muß er herhalten.
Friſt auch derſelben fleiſch/ derwegen ſtehet ſie jhnen gewaltig nach/ drumb ſie an oͤrten/ da ſie vnter dem Federviehe nicht ſchaden thun kan/ wol zu dulden.
Das ſiebende Capitel/ von etzlichen dingen/ davon die Maulwuͤrffe weichen vnd fliehen.
DIe jenigen Leute/ welche/ wegen jhrer einfalt/ die Maulwuͤrffe nicht fangen noch toͤdten koͤnnen/ gebrauchen etzliche mittel ſolche zu verjagen:
Als ſie ſtecken/ ſalva venia, erſtunckene Krebſſe/ tode Maulwuͤrffe in die Loͤcher/ Jtem Holunder Zweige in die fahrten/ von deſſelben Geruche ſollen ſie weichen.
Etzliche ziehen doͤrner/ darauff die Kratzbeer wachſen/ in die ritte:
Etzliche ſtecken ſpitzige Pflicker in die beete/ vnnd was dergleichen ding mehr ſeyn/ vnnoͤtig zu erzehlen/ weil wenig nutz bey allen iſt.
Denn wer die Maulwuͤrffe dergeſtalt ſcheuet/ der gibet jhnen darmit vrſache/ daß ſie jhnen newe genge oder fahrten/ vñ der geſtalt vbel erger machẽ.
Derwegẽ iſt dieſe die beſte meynung/ man toͤdte das Vngeziefer/ oder laſſe es mit dieſen dingen vngeirret/ weichet es ſchon von etzlichen beeten/ es verleſſet drumb nicht flugs den gantzen boden/ es niſtelt flugs an einem andern orte mit ſchaden wiederumb ein.
Mit den jenigen/ ſo da Roßkoͤpffe in die furchen legen/ hat es gleichen zuſtand.
Welcher geſtalt man aber das Vngeziefer toͤdten ſolle/ iſt nach der lenge gemeldet worden.
Landfuͤhrer pflegen auch Wurtzeln zu verkauffen/ mit hoher betewrung/ wenn man ſolche in die Maulwurffs fahrten/ in Gaͤrten/ Wieſen vnnd aͤckern ſteckt/ ſo ſollen die Maulwuͤrff herauß lauffen/ daß man ſie todſchlagen koͤnne.
Wenn das war were/ ſo wer es eine feine Kunſt/ Daran ich aber gantz vnnd gar zweiffele.
Die hauffen in Gaͤrten vnnd Wieſen ſol man in dem letzten viertel des Monats zuſtoſſen/ ſo ſetzet ſich das Erdreich fein gehebe wiederumb nieder.
Mit der Philoſophiſchen diſputation, ob die Maulwuͤrffe auch ſehen? wil ich den guͤnſtigen Leſer nicht beſchweren.
Gewiß iſt es/ daß ſie Augen haben/ ob ſie aber ſchon nicht groß ſeyn/ ſo haben ſie jo auch kleine Ohren als Augen/ vnd hoͤren doch viel leiſer damit/ als der groͤſte Eſel mit ſeinen groſſen langen Ohren.
Das achte vnd letzte Capitel/ von gebrauch der Maulwuͤrffe.
WLeich wie kein ding ſo boͤſe iſt/ man kan es zu etwas gutes brauchen/ nach dem gemeinen Sprichwort/ alſo kan man die ſchedlichen Maulwuͤrffe auch zum guten nuͤtzen/ als 1.
Die abgeſtreifften Baͤlglein oder Faͤllein von Maulwuͤrffen/ geben ein ſehr ſchoͤn Futter/ das da faſt einem ſchwartzen Sammet ehnlichet/ vnd wird auch von vornehmen Perſonen getragen.
Da aber einer vermeynet/ es gebe ſolch Futter viel ſtuͤckens vnd flickens/ dem antworte ich/ daß mir ein Kuͤrſchner vor warhafftig geſagt/ wie er einem Kauffherrn in Etzſchland einen Schlaffpeltz von eitel ſchoͤnen Stiglitz Koͤpflein hat helffen fuͤttern.
Das werck hat mehr muͤhe gekoſtet/ als wenn mir einer zehn Schauben mit Maulwuͤrff Faͤllem fuͤtterte.
Von S. Johannis an biß in Winter ſind ſolche Baͤlglein am ſchoͤnſten:
Die Haar ſo ſie den Winter vber getragen/ laſſen ſie im Fruͤling gehen.
2. Bevoraus iſt ſolch Futter von Maulwuͤrffen den jenigen Weibern (ohne ſchertz gemeldet) ſehr gut zu Bruſtletzen/ welchen leichtlich die Mutter auffſteiget/ offtermals cholicas paſſiones, vnd ſonſten an der Mutter beſchwerung haben.
Ein Weib/ das ſolchen gebrechen hat/ ſol jhr einen ſolchen Bruſtlatz lieber als 100. Ducaten ſeyn laſſen.
Man muß aber die Fellichen dem Kuͤrſchner nicht in die beiſſe legen/ ſondern nur mit beiſſe vberſtreichen vnd liedern laſſen/ damit den Fellichen jhre wirckung nicht durch die beiſſe benommen werde.
Jm letzten Capitel von Maulwurffs fang/ nach dem bericht von Bruſtlatze/ ſol folgen.
Ein Weib/ der es in die Bruͤſte ſcheuſt/ ſol/ alßbalde ſie ſolches fuͤlet/ einen ſolchen Latz/ auff der bloſſen haut vmbthun/ oder in mangel deſſen/ vier oder mehr Fellichen von Maulwuͤrffen (wenn ſie nicht geliedert ſeyn/ ſind ſie am krefftigſten/ doch daß die Beinlein auch an den Fellichen ſeyn) zuſam gehengt oder genehet/ vber die Bruͤſte legen/ ſo zurtheilen ſolche die Materien gar leichtlich.
Etzliche hengen einer Weibs Perſon nur das rechte Pfoͤtlein von einem Maulwurff vor ſolchen gebrechen an/ aber gantze Fellichen/ daran die Pfoͤtlein ſeyn/ haben groͤſſere wirckung.
Jtem/ wer einen Maulwurff ohne gefehr antrifft/ ſol demſelben in ſeiner bloſſen hand ſo lange halten/ biß er ſtirbet/ vnnd darauff das rechte Pfoͤtlein mit den Zehnen abbeiſſen.
Ein ſolch Pfoͤtlein einer Perſon/ ſo mit den ſchweren Siegtagen beladen/ an den Halß gehengt/ ſol ſolchen vertreiben.
Jch halte darfuͤr/ wenn man den gefundenen vnd getoͤdten Maulwurff das Fellichen abziehen/ vnd ſolches gantz mit allen vier Fuͤßlein der breſthafften Perſon anhengen lieſſe/ ſo ſolte die Wirckung ſtercker ſeyn.
Es iſt alles nicht vnglaublich/ es ſind viel arcana in der Natur/ Wie dann ein ſtuͤcklein Dachshaut am Halſe getragen/ auch ein amuletum wider die Peſt ſeyn ſol/ alſo kan in den Maulwurffs Fellichen auch eine ſonderliche Krafft ſeyn/ das Gebluͤte/ Jtem die humores, vnd auch die ſpiritus in des Menſchen Leibe zu digerirn oder reſolvirn.
Weil es die erfahrung giebet/ ſo koͤnnen wir nicht voruͤber/ wir muͤſſen es gleuben/ vnnd mit Danck von dem Schoͤpffer der Creaturen annehmen.
3.
Einen oder mehr Maulwuͤrff im Mertzen/ in einem vnglaſurten Topff gethan (die glaſurten Toͤpffe tuͤgen nicht/ weil das Glaß Gifft in ſich hat) auffs feſte vnnd beſte verlotirt mit Leim/ Sawerteige oder dergleichen/ in einem Toͤpffers Ofen (welches das beſte mittel iſt) oder Backofen geſetzet/ vnd zu Pulver gebrand/ vber dieſes in einem Moͤrſel klein geſtoſſen/ vnd durch ein Wuͤrtzſieblein durch geſiebet/ wol verwahret/ daß keine Lufft darzu kommen mag/ auffgehaben/ vnnd auff den fall einem Kindlein/ ſo das Ferſel/ oder die ſchwere noth hat/ eine Meſſer ſpitze voll/ davon in Leidenbluͤt- oder Meybluͤmlein Waſſer eingegeben/ einen zimmeſſigen etwas mehr/ einem alten guter zwo Meſſer ſpitze voll/ iſt ein gewiß antidoton oder Artzney darwider.
Wenn die krancke Perſon darauff ſchlefft/ ſo koͤmpt ſie gewiß/ nechſt Goͤttlicher Allmacht mit dem Leben davon.
Wo ſie aber nicht zum ſchlaff kommen kan/ iſt es ſehr gefehrlich mit jhr.
Dieſes mittel iſt an vielen Perſonen probirt vnd richtig erfunden worden/ etzliche haben es gleichſam fuͤr ein Heiligthumb gehalten/ auch vmb darbietung groſſes Geldes nicht offenbahren wollen.
Wenn man von dieſem Pulver/ gemeldter maſſen einer Perſon/ ſo der ſchwere Gebrechen das erſte mahl anſtoͤſſet/ mit eim/ 2. oder 3. Loͤffel voll Meyenbluͤmlein Waſſer (wenn ſchon die Meyenbluͤmlein in Reiniſchẽ Wein ein gebeiſſet geweſen/ vnd in Balneo Mariæ außgebrand werden/ wie man gemeiniglich Schlagwaſſer darauß pflegt zu zurichten/ ſchadet es nichts) eingiebet/ ſo hat ſie ſich die zeit jhres Lebens dafuͤr nicht mehr zu befahren.
4. Jtem/ jetzo gedachtes Pulver mit Honige vnnd Spießglaſſe vermenget/ ein Saͤlblein darauß gemacht/ vnd Pflaſter weiſe auffgeleget/ toͤdtet den Wurm an Menſchen vnd Viehe.
5. Einem lebendigen Maulwurff das foͤrdere rechte Fuͤßlein mit einer Zangen abgeknippet/ von dem Blut ſo herauß leufft/ einer Weibs Perſon 3. oder 5. tropffen in rothen Wein eingeben/ bringt die verſtandene Monzeit oder die Frawenblume wiederumb.
6. Wenn man einem lebendigen Maulwurff einen Zahn außreiſſet/ vnd henget ſolchen Zahn einer Perſon an/ welcher die Zaͤhne wehe thun/ ſo ſol der ſchmertzen ſich legen.
Jch riſſe jhr ein gut theil aus/ vnd hengte ſie einem an/ ſo huͤlffe es deſto ehe/ weil ein einiger ſo groſſe krafft haben ſol.
7.
Wenn man abgeſtreiffte Maulwuͤrffe vber geſchwulſt leget/ ſo vertreiben ſie ſolchen.
Vnd was des dinges mehr iſt/ welches den Medicis bekand/ vnd nicht hiehero gehoͤret.
8. Plinius ſchreibet lib. 30. cap. 3:
Wer ein Warſager werden wil/ der ſoleinem lebendigen Waulwurff das hertze aus dem leibe reiſſen/ ſolches in ſich ſchlucken vnd freſſen/ weil es noch zittert vnd zappelt.
Das wer eine Kunſt vor die Ziegeuner vnd Planeten Leſer.
Aber von dieſen allen genugſam auff diß mahl.
ENDE.
Leipzig/ Jn vorlegung Henning Groſſen des aͤltern Buchh.
Gedruckt durch Juſtum Janſonium Danum.
ANNO M. DC. XVI.
