VOn Gottes Gnaden/ Wir Friederich Vlrich/ Hertzog zu Braunſchweig vnd Luͤneburg/ etc.
Fuͤegen allen vnd jeden vnſer Fuͤrſtenthumb/ Graff: vnd Herſchafften/ Prælaten/ Graffen/ Freihern/ denen von der Ritterſchafft/ Landtdroſten/ Großvogten/ Beſchloſten/ Haubt: vnd Amptleuten/ Bevehlighabern/ Vogten/ Schuldtheiſſen/ vnd Raͤhten in Stadten/ vnnd in gemein allen vnd jeden vnſern Vnterthanen vnnd verwanten negſt gnedigen zuentbleten hiemit zuwiſſen/ das wir nicht mit geringem vnmuth vernommen/ das in obgemelten vnſern Landen/ Fuͤrſtenthumben vnnd gebieten faſt hauffen: vnnd Rottweiſe allerhandt Hernloß geſinde/ Gardebruͤder/ Landtſtreicher/ Muͤßiggenger/ Betteler/ Ziegener vnnd andere derogleichen ſich finden/ vnd nicht allein vnſern armen Leuͤten vnd vnterthanen auff dem Lande beſchwerlich ſein/ vnd denſelben das jhrige abtrotzen/ ja wol gantz mit gewaldt abnehmen/ ſondern auch dieſelben/ vnnd inſonderheit den wanderenden vnnd durchreiſenden Man/ Botten/ vnd andere herumb zuruͤcken/ danieder zuſchlagen vnnd das jhrige abzurauben/ ſich geluͤſten laſſen ſollen/ Weil wir nun demſelben alſo keines weges lenger zuſehen koͤnnen noch wollen/ ſondern vielmehr vber vnſers gnedigen vnd vielgeliebten Hern Vaters hochſehligen dieſerwegen vnterſchiedtlich Publicirte offene Editta ſteiff vnnd feſt zuhalten/ auch gegen vnd wieder ſolch geſindtlein den ernſt zugebrauchen/ vnnd zu wolverdienter ſtraff zuziehen gemeint/ So thun wir hiemit vnnd in Krafft dieſes ſolch Hernloß geſinde/ Gardebruͤder/ Muͤßiggenger/ Betler/ Ziegener vnnd andere derogleichen offentlich aus: vnnd oberwehnte vnſere Lande/ Fuͤrſtenthumbe/ Graff: vnd Herſchafften verbieten/ das ſie vnnd ein jeder beſonders dieſelben innerhalb dreien Tagen nach Publicirung dieſes reumen/ deren muͤßig gehen/ vnnd darin weder heimb: noch offentlich ſich ohn vnſere ſonder bahren Paß vnnd erleubnus finden laſſen/ oder ernſter ſtraff gewertig ſein ſollen/ Allen vnd jeden wie obſtehet/ vnd in gemein vnſern vnterthanen vnnd den jenigen/ ſo vmb vnſernt willen billig thun vnnd laſſen ſollen vnnd muͤſſen/ mit ernſt vnnd bey vermeidung vnſer ſchweren vngnade hiemit befehlende/ das ſie vnnd ein jeder an ſeinem ohrt/ vber dieſe vnſere ausbietung vnd ernſtes gebot ſchuͤldiger gebuͤer halten/ auff die ſtraſſen vnnd das guete ſicherheit erhalten werde/ guete auffſicht haben/ vnnd ſolch geſindtlein nicht hauſſen/ hegen/ atzen/ trencken/ verſchieben noch einigen vnterſchleiff geben/ ſondern da der ein oder ander wieder dies vnſer offentlich verbot handelen/ oder in gemelten vnſern Fuͤrſtenthumben/ Graff: vnd Herſchafften außer vnnd ohne vnſern Fuͤrſtlichen Paß: vnd ſonderbahre Conceßien ſich finden laſſen wuͤrde/ als dan/ da der ein oder ander denſelben zuſchwach/ mit zuthuen der benachbarten durch einen Glockenſchlag mit fleis nachtrachten/ die zu hafften bringen/ vnd an vns vngeſeumbt gelangen laſſen/ an dem oder denſelben andern zum abſchew vnnd jhnen zu wolverdienter ſtraff/ auch wircklicher handthabung dieſes vnſers ernſten befehliches/ dermahl eins ein Erempel haben zu Stætuiren/ Wornach ſichelle vnnd jede/ wie obſtehet/ zuachten/ den gehorſamb in gnaden/ damit Wir jhnen ſambt vnnd ſonders gewogen/ zuerkennen geneigt/ Geben auff vnſer Veſte Wulffenbuͤttell/ vnter vnſerm Fuͤrſtlichem
Cantzley Sccret am 27. Januarij/ des 1615.
Jahrs.
