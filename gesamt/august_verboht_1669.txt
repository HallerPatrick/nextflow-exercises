SERENISSIMI RUDOLPH-AUGUSTI renovirtes Verboht wegen der Ziegeuner und Tartarn.
VOn GOttes Gnaden Wir Rudolff Auguſts/ Hertzog zu Braunsweig und Luͤneburg/ ꝛc. Uhrkunden und fuͤgen hiemit zuwiſſen/ was geſtalt Wir in Erfahrung kommen/ daß die Ziegeuner/ ſo ſonſten Tartarn ins gemein genennet weꝛden/ ſich wieder heꝛvor thun/ und auch unſer Land hin und wieder durchziehen ſollen.
Ob nun zwart deßwegen nicht allein in des Heiligen Reichs Satzungen gemeſſene Verordnung enthalten/ ſondern auch Unſere hochſelige Vorfahren an der Regierung/ und inſonderheit Unſers in Gott ruhenden Herꝛn und Vaters Gnaden/ gantz ernſtlich Verbot publiciren laſſen: So befinden Wir jedoch mit gantz ungnaͤdigem Mißgefallen/ daß demſelben nicht allemal gebuͤhrend nachgelebet worden.
Damit nun ſolche nuͤtzliche Verordnungen uͤmb ſo viel mehr und beſſer beobachtet/ unnd nicht ins vergeſſen geſtellet werden moͤge/ ſo wollen Wir dieſelbe hiemit renoviret/ und einen jeden unſer Unterthanen und Angehoͤrigen ermahnet haben/ denſelben aller Gebuͤhr nachzuſetzen.
Jnmaſſen Wir auch hiemit ernſtlich befehlen/ ordnen und conſtituiren/ das hinfuͤro in Unſern Fuͤrſtenthuͤmen/ Graff- Herꝛſchafften und Landen/ vorgemeldte Ziegeuner und Tartarn nicht ſollen geduldet/ ihnen kein Durchzug oder Nachtlager verſtattet/ noch ſie auff einige Weiſe darin gelitten/ oder ſonſten ihnen Unterſchleiff gegonnet werden/ ſondern es ſollen die Unſerigen ſampt und ſonders/ niemand außbeſcheiden/ bey Vermeidung unſerer ſchweren Straffe und hoͤchſten Ungnade/ befehligt ſeyn/ dafern dergleichen Ziegeuner oder Tartarn ſich in unſern Landen betreten laſſen ſolten/ daß als dan einjeder ſeines Orts ſich derſelben bemaͤchtigen/ und wann ein Gerichte etwan darzu nicht Staͤrcke oder Mittel gnug haͤtte/ alsdan das andere uͤmb Huͤlfe und Beyſtand durch den Glockenſchlag oder andere Mittel anruffen (welches ihm auch darauff bey Vermeidunge ſchwerer Straffe beyzuſtehen ſchuldig ſeyn ſoll) ſolches Geſindlein zu wolverwahrlicher Hafft nehmen/ und ſolches Uns zu ernſtlicher Beſtrafung deſſelbigen/ ohne Verzug zuwiſſen thun.
Wir wollen auch hiedurch die mehrgemeldte in des Heil.
Reichs Policey-Ordnung wider die Ziegeuner gemachte Verordnung/ worin ſie fuͤr vogelfrey/ wie man es ins gemein nennet/ geachtet werden/ nicht auffgehoben haben/ ſondern erklaͤren Uns dahin/ daß/ wann jemands gegen gemeldte Ziegeuner in unſern Landen mit der That handeln oder fuͤrnehmen wuͤrde/ derſelbe daran nicht gefrevelt noch unrecht gethan haben ſolle/ ſolten auch etwa die hierzu/ ſo wol von Uns/ und unſern Beampten/ und anderen Gerichten beſtalte Dienere/ oder auch unſere Beampte/ und die Gerichts-Herren ſelbſt/ ſich hierinn ſeumig und verdaͤchtig bezeigen/ oder mit ſolchem Geſindlein durch die Finger ſehen/ auf ſolchen Fall wollen Wir die von unſern Vorfahren verordnete Straffe hiermit wiederholet haben/ daß nemlich/ einjeder Ober-Herꝛ die ſeumige Diener mit Geld/ oder Gefaͤngnuͤß/ nach geſtalten Sachen belegen/ die Beamtpten und Gerichts- Herren aber/ ſo ſich deßfals ſelbſt ſtraffbar machen/ zu Anordnung gebuͤhrlicher Beſtraffung bey Uns angemeldet werden ſollen.
Daran geſchicht Unſer ernſtlicher Wille und Meynung/ und Wir ſeyn den Gehorſam gegen jedwedern mit Gnaden zu erkennen/ den Ungehorſam aber mit Ernſt zu beſtraffen gemeinet.
Uhrkundlich haben Wir dieſes eigenhaͤndig unterſchrieben/ und mit unſerm Fuͤrſtlichen Cantzley-Secret unterdruͤcken laſſen/ ſo geſchehen in Unſer Veſtung Wolffeñbuͤttel/ den 26. Septembris, 1669.
