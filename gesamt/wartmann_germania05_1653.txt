DE STATU PERTVRBATO FRANCIÆ ET GERMANIÆ: Vnpartheyiſcher wolmeynender DISCURSUUM SUPPLE- MENTUM, oder Fuͤnffter Theil.
Vom Zuſtand deß Roͤmiſchen Reichs vnd angraͤntzenden Provintzen/ ſonderlich deß Frantzoͤſiſchen Reichs Mißhelligkeiten/ vnd jetziger Perturbation biß auff das 1652.
Jahr continuirt durch SIGISMUNDUM Freybergern HISTORICO- POLITICUM.
Franckfurt / Bey Johann-Gottfried Schoͤnwettern/ Anno M. DC. LIII.
Vorrede deß Auctoris.
MEin Intent gereychet nicht dahien/ daß ich den Brand/ der nimmer haͤtte entſtehen ſollen/ wider auffblaſe; noch auch/ daß ich die Gemuͤther/ deren Trennung vñ Mißverſtand die ſtarcke Quell alles Vbels vber diß Koͤnigreich eroͤffnet/ auff dz newe verwirre.
Dañ wir haͤtten hiengegen/ da meiner Begierd ſtatt geben wuͤrde/ vns gar nit zubekuͤmmern/ wie die gute Bertraulichkeit vnd geneygte Einhelligkeit der Glieder ſich wieder auffrichten ſolte/ auſſer welcher deß Regiments Leib oder der Staad nothwendig zerfallen muß; vnd auch ohne ſolche es nicht wohl thunlich/ daß er zu Auffnehmẽ gerahte/ oder in ſich ſelbſt beſtehe.
Dieweil aber vnmuͤglich iſt/ daß man die vorgan gene Sachen auffhebe vnd vernichte; wolte ich gleichwol/ daß man zum wenigſten deren Haͤndel nicht mehr gedencke/ die Franckreich in den letzten zweyen Jahren verſtelt/ vnd biß vff das Fundament erſchuͤttert/ da doch dieſer Staad in beſter Flor geſtanden/ vnd die gantze Chriſtenheit zierete.
Ja ich moͤgte wünſchen/ daß/ wann das innerliche Vnweſen/ ſo vns von ſelber Zeit her betruͤbet/ in die Vergeſſenheit nicht koͤnt vergraben ſeyn/ nach dem gemeinen Ruff entzogen werden; die vndere Vhrheber auß dem Wegeraͤumeten/ was ſie hierzu etwann vor Anlaßgegeben/ vnd ſolche jrrige vnd partheylige Einbildungen/ durch welche andere vnderhalten werden/ fahren lieſſen.
Dannenhero ich mich ſchuldig erkant/ etliche ſolcher Jrthumb auff zuheben/ ob die Partheyligkeiten/ ſo darauß hauffigerwachſen/ moͤgten verſchwinden; zu mahl ſolche nicht anderſt ſind/ als eben viel wiedrige Winde/ ſo das Vngewitter vber vnſere Haͤlſe erwecket.
Dann ich gehe mit ſtillſchweigen die andere Paſſionen vorbey/ ſo ſich auch eingeſchlichen/ vnd von jrgend einer andern Vrſach entſproſſen ſind/ als von einer jrrigen Vbereylung; will auch die jenige Wundẽ/ ſo ich nicht getrawe zuheylen/ vnd die vielleicht eine andere/ als Menſchliche Hand/ zu gluͤcklicher Verbindung erfordern/ nicht beruͤhren.
Derowegen verbinde ich mich nur an etliche nachtheylige Einbildungen/ ſo wieder den Geheymer Raht deß Koͤnigs außgeſtrewet worden; vnd werde erweiſen/ daß etliche gewiſſe vff jhn gezogene Abcontrefaiten/ dem Original nicht gleichen/ vnd gar nicht ahnen.
Mag geſchehen/ daß die Verbitterung vnd der Haß/ ſo man auß Beſchawung ſolcher Contrefaiten wieder ſeine Perſon gefaßt/ zu mehr ſanffterem vnd mehr billicherem Vrtheil auß ſchlagen.
Mag auch ſeyn/ daß dieſes die Gemuͤrher/ ſo ſich all zufern von einander geſetzt/ wieder naͤhern/ vnd die gute Vertraulichkeit/ vnd geneygte Einhelligkeit der Glieder in dem Staad/ vermittels deren er vnvber windlich iſt/ vnd alle Widerſpenſtigkeit vberwinden kan/ wieder fuͤgen helffe; auch die Feinde/ deren fuͤrnehmſte Macht vff vnſern Trennungen beruhet/ zur Billigkeit bringe; zumahl dieſelbe jhr euſſerſte Hoffnung vff vnſern Verwirrungen ruhen laſſen: auff daß ſie ſich hoͤchlich verwundern/ wann man jhnen vom Friede/ den ſie biß hero ſo Halßſtarriglich abgeſchlagen/ ſagen wird.
Vnd diß war das fuͤrnehmſte End dieſes Buͤchleins/ vnd das endliche Abſehen/ als ich es in Druck gegeben.
Auch iſt meine Handlung/ ſo ich gegen die jenige/ die dieſen Geheymen Raht angegriffen/ in denen Sachen/ da ich jhm das Wort thue/ ſo hoͤfflich vnd gelinde/ als es immer ſeyn kan: Mag auch mit Warheit ſagen/ daß ich mir allhie vorgenommen/ denen zufolgen/ ſo ſich mit ſolchen/ die jhnen lieb vnd die ſie reſpectieren/ rauffen muͤſſen/ wann ſie zwar außſchlagen/ doch nicht einlauffen/ ſich vorſehen/ daß ſie nicht eine Schlapp bekommen/ doch keine anzulegen begehren.
Welcher geſtalt man auch gegen einem Vatter/ wann es eine Nothwehr vmb Leib vñ Leben betrifft/ kan verfahren:
Geſchicht aber mehr rechtmaͤſſiger/ wann man die Ehr muß verthaidigen/ als welche hoͤher zuhalten dann das Leben ſelbſt/ auch keinen Obern/ keinen Koͤnig/ die gleich wohl vber der Vnderthanen Leben herꝛſchen/ erkennet:
Auch die jenige ſelbſt nicht/ ſo ſie beſitzen/ weil ſie nimmermehr ſoll in die Rapuſe geben/ oderim Stich gelaſſen werden/ wann man ſchon jederweilen das Leben daruͤber einbuͤſſet.
Jch rede aber nur wegen deß Herꝛn Cardinals Notturfft/ das niemand befrembden kan/ wann er ſich ſolcher Freyheit/ die keinem Menſchen verſagt wird/ bedienet/ nemlich/ daß jhm erlaubt ſey/ die Welt zuberichten/ wie er es dann durch meine Feder hiemit thut/ vnd vber etliche Haͤndel/ ſo man jhm als ſtraffbare Laſter zugemeſſen/ gute Red vnd Antwort gebe.
Allein iſt mir Leyd/ daß er kein beſſere Feder geſucht/ vnd daß ich nicht ein guͤnſtigere Zeit zu dieſem Vornehmen angetroffen/ welches bey andern Zeiten/ oder durch ein andere Feder allen erwuͤnſchten Succeß haͤtte erlangen koͤnnen.
Noch laß ich den Muth nicht ſincken/ als ob die Warheit/ ſo ich verfechte/ was mir an Geſchicklichkeit abgeht/ nicht erſetzen/ noch auß jhrer dringenden Macht/ mitten durch die Vorvrtheil vnd Partheiligkeiten/ ſo als dicke Dunſt vnd Nebel ſie verbergen vnd heimlich verwenden/ ſich ſehen laſſen ſolte.
Jm vbrigen hab ich/ zumahl ich die Geſchicht von der Regierung zubeſchreiben nur eygentlich nit vorgenommen/ ob ich ſchon die ſchoͤnſte Paͤſſe/ zu meinem vorgenommenen Zweck/ darauß entlehne; mich vff alle vñ jede Regeln aͤngſtiglich nicht wollen beziehen/ wie ſie mir dann nicht vnbekant ſind/ vermoͤg mein vor Jahren auß gelaſſener Tractat/ ſo nicht verworffen worden.
Als zum Exempel/ das Bedencken vnd lange vielfaltige Außfaͤlle/ ſo ſich in gedachtem Buch befinden/ iſt in einer voͤlligen Hiſtori ein Fehler/ den man auch an Polybio, der ſonſten ſo ein herꝛlicher Seribent iſt/ nicht kan entſchuldigen:
darumb ich die Bedencken vnd Außfaͤlle den koͤſtlichen edlen Geſteinen vergleiche/ ſo an gebuͤhrendem Ort nicht ſitzen.
Vnd diß ſoll nicht hindern/ daß man mir zu gut halte/ wañ ich auß eygenem Sinn vber ein Feldzug/ vnd dieſen oder jenen Auß gang deß Kriegs dergleichen was thue.
Bekenne/ daß was Verwegenheit mit vnderlaufft/ weil ich nicht von der Kunſt bin: vnd geſtehe daß die Gunſt/ ſo jener Diſcours von dieſer Gattung/ den ich vor den vollkom̃enen Kriegs-Mañ deß Hertzogen von Rohan geſetzt/ bey denen von der Kunſt erlangt hat/ mich zu dieſer Verwegenheit getrieben/ vnd ein Hertz gemacht/ noch dieſen Fehler/ wann das erſte je einer geweſen/ zubegehen.
Jch rede von Haͤndeln/ ſo ſich im Feld verrichten: dann was im Cabinet wird gehandelt/ vñ deß vbrigen ein Quell vñ Vrſprũg iſt/ ſoll ein Staads- Perſon/ wann er ſein Handwerck verſteht/ wiſſen/ damit er kein Fehler in dem aller wichtigſten Weſen von der Welt begehe; als dann der Krieg iſt/ welcher das Leben vnzehliger vieler vnſchuldiger Menſchen betrifft/ welche vor eine gerechte oder vngerechte Sach jhrer Herꝛn muͤſſen verderben.
Vnd ſolches war der Jnhalt deß erſten vnd andern Buchs im andern Theil vom Geheymen Raht/ worin man vielleicht was vernuͤnfftiges finden wird.
Nun wohlan/ wann die Hiſtori eine Richter-Stell iſt/ da die Regenten bevrtheilt werden/ vnnd da einem jeden nach ſeinen Lob oder Schmach iſt beygelegt/ oder ſoll beygelegt ſeyn/ hab ich mich befliſſen in meinen Erzehlungen ſolche Manier zu halten/ gegen allen/ ſo betretten werden/ mit aller muͤglichſter Vffrichtigkeit/ vñ nach jhrem Verdienſt jhnen zu rechtſprechẽ/ auch hierin weder der Todten/ noch der Vnglücklichen/ noch auch der Feinden ſelbſten deß Staads vnd deß Vatterlands nicht zuverſchonen.
Wahr iſt es/ daß ich mich ein wenig zu weit herauß gelaſſen/ vnd zu viel beharret vff der Groſſen Herꝛn loͤblichen Thaten/ weil der Staad jhnen zum hoͤchſten verpflichtet; als da ſind Jhre Koͤnigliche Durchleuchten/ in den Feldzuͤgen in Flandren/ vnd das jenige/ mit welchen ich etwann auch mit abſonderlicher Freundſchafft verbunden/ daſelbſt mit einem ſonderbaren Gemerck der Ehren ſich bezeichnet finden/ wie man es im andern Theil ſehen kan/ wann ich nach der laͤnge von dem Teutſchen Weſen/ wegen deß Marſchalcks von Guebrian ſchreiben werde; auch zu ſehen iſt/ wann ich vom Marſchalck von Gaſſion melde.
Vnd glaube/ daß ſolches nicht nur erlaubt/ ſondern auch loͤblich ſey; vnd waͤre die Freundſchafft in deme vngluͤcklich/ wañ man jhr nicht verguͤnſtigen wolte/ eine vnd andere Blum vff der jenigen Leben oder Grab zu werffen/ an welche ſie ſich auß Betrachtung der Tugend verknuͤpffet.
Auch muß ich den Leſer berichten/ daß nach deme dieſes Buch ſchon gedruckt geweſen (dann das iſt ein geraume Zeit) einige Veraͤnderungen in den gemelten Sachen ſind vorgangen/ welche ich mit einem andern Auge/ da ſie bereyt waͤren geſchehen geweſen/ ſolte angeſehen haben; Solcher Gattung iſt der Verluſt Portolongon, welcher dem Anſehen nach nicht ſolte vorgangen ſeyn/ wann alle andere Vrſachen/ an welchen der Orth zuerhalten gehangen/ zuſampt haͤtten gewuͤrcket/ mit aller der Vorſorg/ die man gepflogen/ auch der Ordre von Hooff/ ſolchem Verluſt vorzukommen.
Auch ſind vber diß etliche Paͤß nicht genugſamb außgefuͤhrt/ ſonderlich bey den Tractaten mit den Außlaͤndiſchen.
Welches dannenhero geſchehen/ weil dieſer Tractat vnder der Feder zum Druck kommen/ alſo daß ich kein Zeit gehabt/ weder meiner Freunden Gutachten einzuhohlen/ noch mich ſelbſten recht zubedencken/ als nach dem der Druck mir das huͤlffliche Mittel der Verbeſſerung abgeſchnitten.
Dieweil dann dieſe Arbeit nichts anders iſt/ als ein Zedel vnd Web von Thaten vnd Nachdencken/ bin ich/ da ich mich jederweilen an einem verſtoſſen/ oder da das andere ſich ſchwach vnd lahm befind/ vhrbietig/ was der Mühe werth iſt/ vff nechſte Erinnerung zuverbeſſern.
Vnd wie ich halte/ daß kein beſſer Kenzeichen eines Courage ſey/ als ſich der Warheit vnd der geſunden Vernunfft vndergeben: alſo meyne ich auch/ ſey kein groͤſſere Zagheit/ als was weder vor dieſer/ noch vor jener mag behauptet werden/ halßſt arriger Weiſe verfechten.
Regiſter vber die Capitel dieſer dreyen Buͤcher.
Das erſte Buch.
I. DAß hoher Potentaten Diener den Außgang jhres gegebenen Rahts nicht ſollen verantworten.
2
II.
Der Diſcours deß obigen Capitels wird durch die Regierung Franciſci I. Henrici II.
vnd Henrici IV. beſtaͤttiget.
4
III.
Das obige wird durch das Exempel Ludovici XIII. erwieſen.
7
IV.
Wie ſich das/ was in vorigen Capiteln befindlich/ vff der Koͤnigin Regierung ſchicke.
9
V.
Was der Cardinal Mazarin zu Anfang ſeiner Verwaltung vor Sorg getragen/ damit vnſere Bundsverwandten nicht von vns/ vnd auch wir nicht von jhnen ablieſſen.
12 .
VI.
Daß der Cardinal Mazarin lange Zeit/ vnd zwar mit gutem Fortgang/ ſich bemuͤhet/ die innerlichen Verwirrungen in Franckreich zuhindern.
16
VII.
Wie der Eingang dieſer Regierung/ wegen deß erhaltenen Treffens bey Rocroy- vnd wegen Eroberung der Veſtung Die denhoben/ beruͤhmt worden.
Wie der Zug nach Freyburg geſchehen/ vnd was daruff erfolget ſey.
20
VIII.
Wie der geheymſte Raht vorgenommen/ die verlohrne Schlacht bey Marienthal wieder zuerſetzen.
Wie der Hertzog von Anguien bey Noͤrdlingen das Feld erhalten.
Was groſſen Vortheil die Kayſeriſche vnd Bayeriſche gegen den Bunds verwandten in Teutſchland/ den Krieg zufuͤhren/ gehabt haben.
27
IX.
Wie der Cardinal eine Correſpondentz zwiſchen der Bundsverwandten Armeen in Teutſchland vorgeſchlagen vnd ſchlieſſen laſſen/ damit ſie mit geſambter Hand/ ſo offt ſie wolten/ den Zug vornehmen koͤnten; vnd was vor Nutzen darauß entſproſſen.
30
X.
Was der Teutſche Fried der Cron Franckreich vor Vortheil gebracht habe.
33
XI.
Was vor Zuͤge der Hertzog von Orleans, der Hertzog von Anguien, vnd andere Feldherꝛn/ in Flandren gethan haben.
38
X.
Wie der Hertzog von Orleans, vnd die beyde Marſchaͤlck/ Gaſſion vnd Ranzaw/ vber die Kolm kommen/ Mardick/ Burburg/ Bethunen/ Armentiers/ vnd andere mehr Plaͤtz auff der Kolm vnd der Lyß eingenommen:
Wie der Printz von Vranien/ durch obgedachter beyder Marſchaͤlcke Vorſchub vber den Canal zu Brug/ vnd vber die zwo Sloten geſetzt.
45
XIII.
Wie der Hertzog von Orleans Curtrich belaͤgert.
49
XIV.
Von deß Hertzogen von Orleans Mannheit/ vnd deß Printzen võ Vrauien Tod. 55
XV.
Der Hertzog von Orleans belaͤgert Mardick abermahl/ vnd der Hertzog von Anguien Duͤnkirchen.
58
XVI.
Wie die drey letzte Zuͤg vnd Expeditiones in Flandern vorgenommen ſeyn worden/ vnd was darbey zu obſervirn geweſen.
60
XVII.
Warumb Henricus IV. die Niederlanden/ deſſen er hochwichtige Vrſachen hatte/ nicht mit Krieg angegriſſen.
62
XVIII.
Was wir vor Vrſachen gehabt/ die Niederlanden bey wehrendem Krieg anzufallen.
66
XIX.
Was von dem veraͤnderten Kriegsweſen in den Niederlanden zu halten ſey.
71
XX.
Mit was groſſem Fleiß/ vnd gutem Gluͤck man ſich bey dieſer Regierung hab deß Catalanniſchen Weſens angenommen.
73
XXI.
Kurtze Relation/ was in Jtalien/ nach Koͤnigs Henrici IV. Todt/ biß an die Schlacht bey Quiers, ſo der Graff von Harcour gewonnen/ iſt vorgangen.
79
XXII.
Wie der Marggraff von Leganez vor Caſal geſchlagen worden.
Wie der Graff von Harcour Thurin belaͤgert vnd erobert/ auch von etlichem andern gluͤcklichen Fortgang in Jtalien/ biß an den Tod deß Koͤnigs.
84
XXIII.
Was ſich in Jtalien begeben/ nach dem der Printz Thomaſo deß Koͤnigs Voͤlcker allein Commandirte.
89
XXIV.
Was merckliches in Jtalien vorgangen/ vnder deſſen deß Hertzogen von Modena Kriegs Macht neben der vnſerigen gehalten.
92
XXV.
Wie man Mont Argentaro, vnd ſonderlich Orbitello wollen einnehmen.
94
XXVI.
Wie das Koͤnigreich Naples ſollen erobert werden.
99
XXVII.
Wie Plombino vnd Portalongona eroberte worden/ vnd was Franckreich vor Vortheil daran erlangt habe.
104
XXVIII.
Wie La Mothe vnd Roſes erobert worden/ vnd was ſolches der Cron Franckreich nutze.
106
Das zweyte Buch.
I. WJe der Fried durch Vermittelung deß Koͤnigs zwiſchen dem letzten Bapſt Urbano VIII. vnd dem Hertzogen von Parma ſich geſchloſſen.
109
II.
Wie Franckreich ein Frieden zwiſchen Schweden vnd Dennemarck vermittelt.
113
III.
Von der Koͤnigin in Poln Vermaͤhlung/ vnd was Nutzen Franckreich hievon gezogen.
116
IV.
Wie der geheymſte Raht durch ſeine Fuͤrſorg vnd Klugheit verhuͤttet/ daß der Streit zwiſchen der Fraw Landgraͤffin von Heſſen/ vnd dem Graffen von Embden/ wegen der Quartier in Oſtfrießland/ nicht außgebrochen.
118
V. Ob man den Cardinal mit Fug ein Frembdling geſcholten.
122
VI.
Die Frembde machen ſich zu Eingebohrnen/ vnd erlangen gleiches Recht mit jhnen.
126
VII. Warumb die Natuͤrliche Vnderthanen nicht allezeit wohl regieren.
128
VIII.
Ein Fuͤrſt macht ein Vnderſcheyd zwiſchen den Bedienten vnd Favoriten.
131
IX. Warumb der Cardinal Mazarin zu den Staads-Sachen gezogen worden.
133
X.
Was vor Dienſte der Cardinal Mazarin der Cron Franckreich geleyſtet/ ehe er zur Verwaltung kommen.
136
XI.
Der Cardinal vnderhaͤlt den Frieden in dem Koͤniglichen Hauß/ vnnd die Bündnuſſen bey den Außlaͤndiſchen.
139
XII.
Der Cardinal laͤſt ſich im Mantuaniſchen Krieg/ ſonderlich vor Caſal/ der Cron Franckreich zum beſten/ gebrauchen.
142
XIII.
Wie der Cardinal die Frantzoſen warnet/ Pignerol erobert/ vnd deßwegen gehaſſet wird.
147
XIV.
Was vor Vrtheil von dem Cardinal gefallen.
150
XV. Erinnerung an die in Flandren/ wegen der Tractaten/ ſo die Spanier mit der Hertzogin von Longueville, vnd dem Marſchalck von Turenne geſchloſſen.
153
Das dritte Buch.
I. WAs das gemeine Volck/ das Parlament/ vnd die Printzen geklagt haben.
164
II.
Wie die beyde Koͤnigliche Printzen/ Condé vnd Conty Gebruͤdere/ ſampt jhrem Schwager/ dem Hertzogen von Longueville, neben dem Præſidenten Perraut gefaͤnglich angehalten worden/ vnd warumb.
172
III.
Wie ſich alles in Franckreich veraͤndert; der Koͤnig in Normandey/ vnd in Burgund gezogen/ auch der Printzen Anhang in die Acht erklaͤrt.
198
IV.
Die Schweitzer werden wegen jhres Außſtands vergnuͤgt.
Das Parlament zu Bourdeaux ſucht Huͤlff vnd Raht bey deme zu Pariß/ welches den Cardinal Mazarin will abgeſchafft ſehen/ vnder deſſen der Koͤnig vff Bourdeaux reyßt.
209
V.
Ein gantz vnderthaͤnige Supplication an den Koͤnig vnd die Koͤnigin wegen deß Vnweſens in der Landſchafft Guyenne, vnd der Statt Bourdeaux, wieder den Hertzogen von Eſpernon, vnd den Cardinal Mazarin.
216
VI.
Der Ertzhertzog ſucht Frieden mit Franckreich zumachen: der Marſchalck von Turenne ermahnt das Volck darzu.
Das Parlament wird erſucht/ ſich der gefangenen Printzen anzunehmen.
Der Cardinal wird je laͤnger je verhaßter.
233
VII.
Was das Parlament der Koͤnigin/ wegen der gefangenen Printzen/ laſſen vortragen; vnd wie ſie ſich darzu erklaͤret.
Wie der Hertzog von Oleans wegen deß Cardinals Mazarin/ nicht mehr will in den Raht bey den Koͤnig kommen:
Wie der Cardinal Mazarin den Hertzogen von Orleans, das Parlament/ vnd den Adelſchmaͤhet/ darumb er endlich von Hooff weichen müſſen.
245
VIII.
Wie die Koͤnigin endlich gezwungen ward/ etliche abzuordnen/ damit die Printzen ledig zuzehlen/ denen aber der Cardial Mazarin vorkommen/ vnd dieſelbe frey gemacht.
Wie ſie zu Pariß ankommen.
257
IX.
Die erledigte Printzen kommen in das Parlament/ werden vom Koͤnig vor vnſchuldig erklaͤret.
Vber der Declaration, ob die Cardinaͤl in den Koͤniglichen Raht zunehmen:
Vnd dann vber der Verſamblung deß Adels wird weitlaͤufftig im Parlament gehandelt.
264
X.
Die Cleriſey iſt nicht einerley Meynung: man fehret fort mit der Information wieder den Cardinal.
Deß Koͤnigs Declaration wieder die Cardinaͤl erfolgt endlich: die Koͤnigin aͤndert die Aempter/ daruͤber der Hertzog von Orleans eyffert.
Der Cardinal ſetzt ſich in das Stifft Coͤlln.
Der Printz kompt wieder nach Pariß.
274
XI.
Der Printz von Condé ſoll in die Acht erklaͤrt werden.
Der Koͤnig wird Volljaͤhrig erkant: aͤndert etliche Aempter; muß aber wieder den Printzen ziehen.
Die Parlamenter ſuchen den Frieden; wollen dem Printzen vngleich geben/ den aber der Hertzog von Orleans vertheidiget.
282
XII.
Die Spanier ſetzen Franckreich zu.
Die Koͤnigiſche vnd Printziſche ſchlagen ſich.
Der Printz von Condé wird endlich in die Acht erklaͤret.
Der Cardinal Mazarin ſucht wieder in Franckreich zukommen/ doch mit gewehrter Hand.
293
XIII.
Der Cardinal Mazarin kompt vff deß Koͤnigs Befehl mit einer Armee wieder in Franckreich: deßwegen der Hertzog von Orleans, vnd die Parlamenter vff deß Printzen von Condé Seiten tretten/ ein bittern Krieg zufuͤhren.
298
XIV. Warnung an den Hertzogen von Longueville, daß er ſich nicht in dieſe gegenwertige Vnruhe in Franckreich einmiſche.
304
XV. Schreiben eines Parlaments verwandten/ an einen trewen Freund/ wegen deß jetzigen Zuſtands in Franckreich.
312
XVI.
Demuͤtige Supplication vnd Klagſchrifft deß dritten Stands/ oder der Buͤrger vnd Baurn/ ſo ſie dem Parlament zu Pariß vbergeben/ wegen deß vnertraͤglichen Kriegs- vnd Contributions-Laſt.
319
XVII.
Bedencken vnd Klage der Cleriſey vber gegenwertigen Zuſtand der Cron Franckreich.
327
XVIII.
Beſchwerden deß Ritterſtands in Franckreich/ bey dieſem zerruͤtteten Vnweſen.
332
XIX. Beſchluß.
339
Ende deß dritten Buchs.
Cardinals MAZARINI ſecreta Informatio, Bericht vnd Auſzfuͤhrung vom Ampt/ Regiments Verwaltung/ Procedurn, vnd geheimbſten Conſiliis, Acten vnd Actitaten.
Das Erſte Buch.
Was man dem Cardinal Mazarini vorgeworffen/ iſt/ daß in Franckreich eines vnd anders mißrahten/ nach deme Er ſich der Regierung angemaſſet/ als waͤr er ſchuldig/ deßwegen Red vnd Antwort zugeben.
Namentlich/ daß Orbitello vnd Lerida vergeblich belaͤgert/ daß die Huͤlff nach Naples zu Waſſer worden/ vnd Cortrich wider verlohren gangen/ dannenhero der Vrſprung der Mißfaͤlle entſtanden.
Darumb dann in dieſem erſten Theil das fuͤrnehmſte Stuͤck die Betrachtung ſolcher Vfflage ſeyn wird.
Das I. Capitel.
Daß hoher Potentaten Diener den Außgang jhres gegebenen Rahts nicht ſollen verantworten.
EHe vnd zuvor ich vff deß Cardinals Mazarini eygentliches thun/ die beruͤhrte Vfflage betreffend/ gelange/ muß ich ins gemein betrachten/ was vor ein ſeltzam vnd ſehr hartes Weſen es geben ſolte/ wann alle vnd jede/ ſo zur Regierung beruffen/ vnd Buͤrgerliche oder Militariſche Aempter bedienen/ vber den Außgang aller jhrer gegebenen Rathſchlaͤgen/ vnd vber das Gluͤck aller jhrer Anſchlaͤge muͤſten Rede vnd Antwort geben.
Dann es wuͤrde ſolcher geſtalt ſich niemand einlaſſen/ ſondern in der gantzen Welt nichts ſo leer vnd einſam gefunden werden/ als eben der hohen Potentaten geheime Rahtſtuben/ vnd der Befelchshaber Stellen bey dem Kriegsweſen.
Zumahl bekant/ daß das Gluͤck in dem Buͤrgerlichen Leben nicht anderſt ſtreicht/ als in einem Kunſtſtuͤck/ oder bey den natuͤrlichen Wuͤrckungen; auch zumahl vnmuͤglich iſt/ daß vnder denen langwehrenden Kriegslaͤufften/ vnd bey wichtiger Haͤndel Verwirrung/ alles nach der Regenten Wunſch außlauffe/ o wenig als ein Vhrwerck in ſcharpffer Gerechtigkeit vnd richtigen Gang beſtehen mag:
Deßgleichen auch die natuͤrliche Agenten vnd Regenten in den vollkommenſten Abzirckelungen jhrer Verwaltung ſich verrechnet finden/ ſintemahl immerzu eines oder anderes Stuͤck ſich verlaufft/ vnd den andern zuwider gehet:
Da etwann auch ein widerwertiger Agent ſich erhebt/ der die Wuͤrckung der andern hemmet oder ſchwaͤchet: Alſo entſtehet jederzeit vff der lincken Seite was Vnheyls/ welches bey hoher Potentaten gutem Gluͤck mit vnderlaufft/ gleich wie jederweilen ein truͤbes Wetter den Himmel vberzieht/ vnd verfinſtert.
Welches dann eben deßwegen geſchicht/ weil die hohe Staadsperſonen/ wie klug vnd muͤhſam ſie auch waͤren/ nicht alle Ding ſelbſt koͤnnen verrichten; nicht allezeit finden/ der jhn vnder die Armen greiffe/ weil die wirckende Vrſachen dem vorſchreibenden Sinn nicht nach kommen/ welcher Sinn dannoch ſein beſtes thut/ wann der Model deß Vorhabens/ ſo er abfaſſet/ nur nach der Kunſt vnd geſunden Vernunfft ſich richtet/ an der Zubereitung kein Mangel erſcheinet/ vnd genugſame Mittel zum vollziehen an der Hand liegen.
Nichts deſtoweniger ſchlaͤgt es etwan fehl/ wann ſolche Zufaͤlle/ ſo kein Menſchliche Fuͤrſichtigkeit erforſchen mag/ daß das Anſehen veraͤndert/ vnd dem Waſſer der Lauff gebrochen wird/ ſich begeben; zumahl Gott dergleichen verſtattet/ auff daß hohe Potentaten ſich maͤſſigen lernen/ weil ſie nur zu hoch bey jhrem vbermaͤſſigen Wohlſtand/ da es immer dauren ſolte/ ſich vffblaſen wuͤrden:
Dann auch/ auff daß die Vngluͤckliche nicht in Verzweiffelung/ darein ſie gerahten moͤgten/ fallen/ wann nie kein Wiederkehr zu beſſerem Stand/ wie zu dem Vngluͤck/ in der Menſchen Handel vnd Wandel zu hoffen vnd zu gewarten waͤre.
Dadurch entweder zwey feindliche Partheyen/ ſo in Kriegs-Verfaſſung gegen einander ſtehen/ naͤher zu einander in der guͤte tretten/ vnd zu mehr vertraͤglichem Vergleich zu bringen ſeyn; davon ſie das gute Gluͤck/ da es jmmer vff der einen Seiten ſtehen/ vnd das Vngluͤck/ da es nimmer von dem andern Theil abſetzen wolte/ fern enthalten wuͤrde:
Oder auch damit ſie allerſeitslernen erkeñen/ daß/ ob Gott ſie gleich angewieſen/ jr Thun vñ Laſſen nachden guten Sitten/ vñ der politiſchen Klugheit anzuſtellen/ Er dennoch jhme die allerhoͤchſte direction bey dem Außgang vorbehalten; ja daß er den Schluͤſſel zu dem guten vnd zu dem boͤſen/ welches dem Menſchen in der Welt begegnet/ in der Fauſt trage.
Deme ſey nun wie jhm wolle/ wann nur das herein gefallene Vngluͤck/ welches bey herꝛlichem Wohlſtand ſich befindet/ nit gar groß wird.
Wann nur das fuͤrnehmſte Ende/ warumb es zuthun iſt/ ſich erzeigt/ vnd daß man den Baw auß dem Grund biß an die Foͤrſte außfuͤhre/ vnerachtet/ darneben wz verdrießliches anklopffet/ vnd der Vhrheber oder Bawmeiſter mehr Zeit zu bringe/ vnd groͤſſern Vnkoſten anwende/ als man nicht vermeinet:
Wer hie mehr erfordert/ der thut zuviel/ vnd will dem Gluͤck keinen Eingriff geſtatten/ wo es das beſte Recht hat/ als wann man einige Beſtaͤndigkeit in deme ſuchen koͤnte/ das zum Verkehren vnd Wandel gebohren iſt.
Das II. Capitel.
Der Diſcurs deß obigen Capitels wird durch die Regierung Franciſci I. Henrici II.
vnd Henrici IV. beſtättiget.
DAmit ſich aber Niemand einbilde/ als ſtuͤnde der Diſcurs deß obigen Capitels ohne Exempel/ ja ohne groſſe Anzahl derſelben/ oder waͤre der Mißfall/ ſo man dem Herꝛn Cardinal/ deme ich das Wort thue/ vorwirfft/ ſo wunder ſeltzam/ daß ſeine Mißgoͤnner jhm deßwegen an den Halß kommen koͤnten; thut es mir vnſchwer fallen/ durch alle Hiſtorien/ vnd vnder allen Voͤlckern/ da die Tugend in Helden Thaten/ vnd anſehnlichem Gluͤck ſich herfuͤr gethan/ zuerweiſen/ daß man nicht bald einige hohe Perſon deren gluͤckſeeliger Stand nie waͤre vnderbrochen worden/ finden kan.
Dardurch man gleich nicht Vrſach genommen/ ein ſolche Perſon mit Schmach zu beladen/ oder in einiger Widerwertigkeit vnd Noth ſtecken zulaſſen/ noch jhn die wohlverdiente Stell im Tempel der Ehren benommen/ ſondern durch ein billiges Lob viel mehr erhalten.
Vnd eben an dieſem Paß bin ich entſchloſſen einiges Vffmercken/ ſo mir bey dieſer Materi eingefallen/ vnd dem Leſer nicht vnannchmlich ſeyn wird/ an Tag zugeben:
Werde aber dennoch auß vnſer Hiſtori nicht ſchreitten/ auch nicht weiter dann in die letzt verwichene hundert Jahr/ zuruͤck gehen; vnd mich nirgend auffhalten/ als an den gekroͤnten Haͤuptern/ vnd vnvmbſchriebenẽ Regenten der Welt/ die/ weil ſie nichts hoͤhers/ als ſich ſelbſt finden/ gleichwohl dulden muͤſſen/ daß andere mit jhnen Hand angelegt/ vnd dennoch der Ehren vnd Herꝛlich keit nicht weniger theilhafftig worden.
Vnd was ich von denſelben ſagen werde/ wird ſich auß nothwendiger Folgerung/ auch von dieſen verſtehen koͤnnen:
Zumahl es mehr dann billig iſt/ daß man ein Abſehen vff die Werckzeuge der guten vnd boͤſen Verrichtungen neben der fuͤrnehmſten Vrſachen werffe.
Koͤnigs Franeiſci I. Regierung iſt darumb nicht weniger beruͤhmbt geweſen/ ob er ſchon ſich etlicher Mißfaͤlle nicht erwehren moͤgen.
Die Schlacht bey Marignan, vnd die andere bey Cerizoles, der Entſatz vnd Abzug vor Landrecy, die Verwahrung der Prvvintz/ das gute Gluͤck vff ſeiner Seiten in Jtalien/ in den Niederlanden/ in der Picardy vnd Schampagne/ ſind ſolche Stuͤck/ die kein wiedriges Gluͤck können blaß machen/ vnd dennoch haben vervrſacht/ daß Franciſcus den Zunahm deß Groſſen erhalten/ nach dem er in etlichen Schlachten vnden gelegen/ gantze Landſchafften/ ja ſein eygene Freyheit verlohren gehabt.
Es wird kein Menſch Henrico II. die Stell vnder den Durchleuchtigen Fuͤrſten verweigern/ vnd daß ich mit wenig Worten viel faſſe/ vnnd groſſe Thaten nach dem kleinern Maaßſtab abreiſſe/ ſo wird diß genug ſeyn/ wann ich ſage/ daß Kayſers Caroli Geiſt vnd Gluͤck ſich jhme jeder zeit vndergeben/ vnd daß Koͤnig Henrich im Kriegsweſen die Oberhand behalten/ vnd bey Handlungen vnd Tractaten den Vortheil abgeloffen.
Gleichwohl hatte Philippus II. gleiches Gluͤck gegen jhm/ als er vber deſſelben Vatter gefuͤhrt hatte:
Daß er den Treves gebrochen/ dazu jhn Papſt Paulus IV. vnnd die Hertzogen von Guiſe gebracht/ war jhm ein harter Felß zu ſcheuttern/ muſte auch deßwegen zur Straff in ſeinem Vorhaben vff Naples ein buͤſſen; wie auch nicht weniger zwo Schlachten bey S. Quentin, vnd Graͤvelingen/ verlieren/ vnd bey dem Frieden ſchluß zu Camerich vff einen Tag heraußgeben vnd abtretten/ was man in dreiſſig Jahren jhme nicht moͤgen abtringen; dadurch den Außlaͤndiſchen abgeholffen.
Jch gehe ſeiner Soͤhne Regierung vorbey; ob ſchon vnder den ſelben der Hertzog von Aniou ſehr groſſe Hoffnung von ſich erweckt/ vnnd zukuͤnfftiger Herꝛlichkeit ein ſchoͤn Fundament gelegt hatte/ als er beyde Schlachten bey Iarnac vnd Moncontour erhalten/ vnd demnach wuͤrdig erachtet/ daß man jhn vielen Durchleuchtigen Herꝛn in der Wahl zu einer gewiſſen Cron vorgezogen.
Aber Henry III. hielt nicht was der Hertzog von Anjou zugeſaget/ ſo erhube ſich auch der Baw nicht zu ſolcher Hoheit vnd Herꝛlichkeit wie man von dem Fundament abnehmen wolte.
Jch vberſchreitte der dreyen Bruͤder Regierung/ auff daß ich vff Henrici IV. Regiment gelange.
Vnd iſt gantz vnlaugbar/ daß die Tugend ſo helle vnnd lautere Stralen vnder vns nimmer ſo ſtarck geſchoſſen/ als bey jhme; daß nie keine Fauſt ſo ſchoͤne Siegpalmen gebrochen vnd getragen/ vnd daß nie kein Sieg-Fuͤrſt dergleichen Sieg mahl vffgerichtet.
Dann mit wenigem thet er groſſe Sachen:
Vnd als er vff den Koͤniglichen Thron/ der jhm gebuͤhrete/ ſteigen wolte/ muſte er ſchier alle Nationen in Europâ, ſo jhm im Wege ſtunden/ zuvorderſt vff den Kopff tretten/ nemlich drey erhaltene Hauptſchlachten/ fuͤnff vnd dreyſſig Feldzuͤge/ darbey er geweſen; vnd hundert vnd viertzig Treffen/ da er mit gefochten; auch dreyhundert Belaͤgerungen/ als ſehr ſchwere Staffeln/ vberſteigen.
Dennoch iſt dieſer kluge Fuͤrſt nicht allzeit ſo ſicher getretten/ daß er nicht jederweilen geſtrauchelt oder gefallen.
Dann ſeine Feind jhm etwann ein Schimpff erwieſen/ ohne daß er auch etwann gefehlet.
Er wurd gezwungen die Belaͤgerung vor Paris vnd Roven, den fuͤrnehmſten Staͤtten deß Konigreichs/ vff zuheben:
Verlohr etliche nahnhaffte Orth vorſeinen Augen/ vnd der Armee Angeſicht.
Vnd wann der Hertzog von Parma vff der Heyden bey Aumallen hette obſiegen koͤnnen/ war es vmb ſein Leben oder Leib gethan.
Vber diß/ als die Rebellion zu ende lieff/ vnd vff dem letzten Loch pfiffe; nach dem der groͤſſere Hauff der Reichs Vnderthanen von einem ſo langen vnd hitzigen Fieber/ das jhnen Hirn vnd Haupt verkehrte/ ſich erholet:
Er ſelbſt die Ketzerey verſchwohren/ vnd Rom jhm den Schooß der Verſuchung dargebothen/ auch Spanien allein das Spiel nicht vffgeben wollen: erwieſe jhm das Gluͤck nur deſto groͤſſern Verdruß/ in deme es zuſammen raffelte/ was es nur an Boßheit vnd ſehr gifftigen Sachen finden ſolte/ jhn gar vff zureiben.
Dazumahl geſchahe in gar kurtzer Zeit groſſer Verluſt: die Schlacht bey Doutlens mit derſelben Feſtung gieng verlohren/ vnnd hinderließ ein herbe Gedächtnuß/ daß ſo viel Edelleuth vff dem Platz geblieben.
Der Graff von Fuentes ruͤcket fort/ vnd erobert Camerich; der Ertzhertzog vberrumpelt Calais vnd Ardres; der Graff von Mannßfeld vber waͤltigte Montulin, Catelet, vñ Capellen.
Vnd damit nur Schand zum Schaden fiele/ vberliſtigt Hernant Teillo mit Nuͤſſen vnd einer Handvoll Volcks/ eine maͤchtige Statt/ ſo mit bewehrtem Volck/ vnd mit Wallen vnd Paſteyen rund vmb voller groben Geſchuͤtzes/ vff das beſte verſehen war.
Solche vngluͤckliche Faͤlle in geringer Anzahl haben nicht gehindert/ daß dieſer Fuͤrſt nach ſeinem Todt nicht in Franckreich den Zunahm deß Groſſen darvon getragen der auch allenthalben mit groſſem Wohlgefallen angenommen worden/ alſo daß ſeine Tugend eben ſchoͤn vnd herꝛlich in der Leuthe Gedaͤchtnuß geruͤhmet/ als bey ſeinem Leben.
Das III. Capitel.
Das obige wird durch das Exempel der Regierung Ludovici XIII. erwieſen.
JSt noch vbrig/ daß wir von dieſes Fuͤrſten Sohns Regierung reden/ welche dann nicht weniger Fruchtbar an wunderſammen Geſchichten/ noch weniger reich an Ehren/ als deß Vatters Regierung geweſen.
Dennoch hat der Lauff ſolcher Wunder/ ſo etwas lang war/ etliche mahl ſich muͤſſen vnderbrechen laſſen/ alſo daß der Glantz dieſes Koͤnigreichs etwann auch Finſternuſſen gelitten.
Daß die Belaͤgerung vor Montauban, vor S. Omer, vor Dolen, vor Tortoſa vnd Tarragona vffgehoben; daß Philipsburg vnd Trier vberliſtet; daß die Liga zu Avignon vngluͤcklich gefuͤhret; vnd zumahl daß der Anſchlag vff Gennes verſchertzt worden:
Daß man vor Fontaraby, Diedenhoven/ Sedan, vñ Hennacour Schimpff eingelegt:
Daß die Grawbuͤndten vnd das Veltlin abgefallen/ daß die Spanier die Pickardy vberſchwemmet/ vnd Capellen/ Catelet vnd Corby dadurch bezwungen; Baſſee vnd Arien durch vnſere eygene Werck wieder erobert/ ſind zwar Flecken/ ſo aber die Schoͤnheit dieſes ſchöne Koͤnigreichs nicht außgeloͤſcht/ noch ſeine Herꝛlichkeit verdunckelt.
Vnd ſolte fuͤrwahr der hoͤchſten Vngerechtigkeit aͤhnlich ſeyn/ wann wegen einer ſo geringen Zahl der verdrießlichen Zufaͤllen/ man vor nichts wolterechnen/ daß ſo viel Partheyligkeit in dem Koͤnigreich vorkommen/ oder gedempffet:
ſo viel vnrechtmaͤſſigen Gewalts auſſerhalb deß Koͤnigreichs vnder dieſem Fuͤrſten abgewand/ vnnd das Joch der Dienſtbarkeit zerbrochen werden.
Vnd wann man hiengegen wolte ſetzen/ als niemahls geſchehen/ die Rettung der Jnſul Rhé; die Eroberung der Statt Roſchellẽ; alle Wieder ſpenſtige vnter den Hugenotten zum Gehorſam wider gebracht; vnd wolte auch nicht melden/ wie der Paß zu Suſa, vngeacht der Veſten ſelbſt/ der Zeit im Jahr/ vñ der Gegenwehr/ mit Gewalt bezwungen; Pignarol im Angeſicht dreyer feindlichen Armeen/ vnd vier beruͤhmbten Feldherꝛn/ erobert; Saphoyen ermeiſtert; vnd Caſal zum drittenmahl errettet/ auß feindlicher Macht der Kayſeriſchen geriſſen/ vnd Pignarol der Cron Franckreich zum beſten erhalten worden.
Wolte man noch ferꝛner in Vergeß ſetzen/ daß Lothringen vnd Rouſſilon bezwungen/ nahmhaffte Orth dem Spanier entzogen/ ſo viel Schlachten in Jtalien/ Flandern/ Teutſchland/ vnd vff den Graͤntzen Langendock gewonnen; daß die Treffen zur See allzeit wohl abgangen/ wie auch im Veltlin vnder dem Hertzog von Rohan/ ſo man wohl vor Schlachten kan paſſieren laſſen; daß die vberauß groſſe Menge der Kayſeriſchen/ ſo biß vor Pariß ſich ſollen außbreiten/ vnd zwo oder drey Landſchafften zu Grund richten konten/ vff vnſern Grentzen zwey mahl zertrennet; daß man gedacht/ wie dem Oeſterreichiſchen Ehrgeitz ein Zaum anzulegen/ denn auch von dem Gluͤck/ daß man der gantzen Welt erwieſen/ wie man demſelben Hauß ohne Verluſt koͤnte beykommen/ ſolches zuvberwinden oder zudemuͤtigen.
Fuͤrwahr dieſe Sachen finden ſich in groſſer Anzahl/ vnd ſeind an ſich ſelbſt herꝛlich/ das aber darbey zubetrachten/ iſt/ daß alles vnder einem voͤllig jaͤhrigen Koͤnig geſchehen/ vnd einer ſo langen Regierung/ dergleichen in Franckreich zu finden/ da der Staad wohl gefaſſet/ das Land voller Volck/ vnd die Silberadern noch vberfluͤſſig geſprungen/ vnd welches vber diß alles wohl zuerwegen/ vnder der Verwaltung eines ſo groſſen Raths/ als der Himmel/ nach deme er die Monarchien gerichtet/ vff Erden jemahls ſehen laſſen:
dabey jederman leicht glauben wird daß ich vom Cardinal Richelieu rede.
Jch erinnere ferꝛner/ daß/ wann ich etwas mehr die in den Hiſtorien verborgene Sachen ans Liecht legen/ vnd das Gluͤck manches fuͤrtrefflichen Manns/ ſo darinn beſchrieben wird/ ſuchen wolte/ ich deren viel wuͤrde finden/ die bey dem Vber vnd Widerlauff/ auch immerwehren den Verfolgung deß Vngluͤcks/ eine groſſe Reputation erhalten/ vnd vor dem Richterſtuel der Ehren nimmer verdambt worden.
Dieaber ſolches die letzte Streich ſind/ ſo vff die Feinde der Tugend warten/ vnd daß/ Gott Lob/ zu Vertheydigung deß Cardinals Mazarini ich dergleichen Exempel nicht vonnoͤthen hab/ ſo will ich mich mit den angezogenen behelffen/ vnd wider vff die Materi kommen/ davon ich gelaſſen weil ich einen ſo weiten Vmbſchweiff eben deßwegen genommen.
Das IV. Capitel.
Wie ſich das/ was in vorigen Capiteln befindlich/ vff der Koͤnigin Regierung ſchicket.
ES folget auß deme/ was wir in obigen Capiteln vorgeſtelt vnd erwieſen/ daß die vngleiche Faͤlle/ deren Anzahl doch gar gering iſt/ ſo bey der Regierung in vnſerem Weſen vorgangen/ deß jenigen Verdienſt/ der ein Werckzeug deß gluͤcklichen Zuſtands geweſen/ nicht zerſtoͤhren/ noch auch vor ſtraffbahre Laſter jhme zugemeſſen ſollen werden.
Vnd fuͤrwahr/ wer allen Eyffer beyſeit ſetzen/ vnd was vorgangen iſt/ mit einem vnverkehrtem Aug beſchawen wolte/ wird ſehen/ daß bey vns noch kein Koͤnigliches Regiment geweſen/ da ſo groſſe Sachen/ in ſo kurtzer Zeit ſich begeben:
Der wird ſehr ſchwehre Tractaten/ ſo mit gluͤcklichem Außgang ſich gekroͤnet/ in der kuͤrtze finden:
ſo viel erhaltene Feldſchlachten/ ſo viel eroberte feſte Orth/ vnd andere nahmhaffte Geſchichten/ wo wir nur Krieg gefuͤhret vermercken.
Man wird zwar auch vnſer/ vñ der Bundsverwandten Vngluͤck/ doch allenthalben mit Vberſchuß verbeſſert/ ſpuͤhren.
Vnd da etliche vnder denſelben nur ein wenig mehr Gedult gehabt/ wie ſie dann billich haben ſollen/ den angefangenen Lauff neben vns zu vollenden; oder da die Frantzoſen ſelbſt nicht waͤren als ein dolles Pferd außgeriſſen/ der jenigen Muͤhe vnd Arbeit/ ſoll den allgemeinen Frieden ſehr weit gebracht hatten/ zuhindern/ iſt zuvermuthen/ ſolch Werck waͤre zur Vollkommenheit nunmehr/ vnd wir mit groſſem Ruhm zur Ruhe gebracht/ wie wir es dann ſchier mit Haͤnden beruͤhrten/ da ein vnverhoffter Wind vns wieder auß der Sicherheit vff das vngeſtuͤmme Meer getrieben.
Laß vns aber dieſes Stuͤcksweiß betrachten/ vñ nur obenhien dieſelbe denckwuͤrdige Geſchichten/ welche der Koͤnigin Regiment ſo herꝛlich machen/ vberlauffen; Laßt vns verſuchen/ ob wir der jenigen Humor/ ſo ſolches zu Gemuͤth nicht wollen ziehen/ damit ſie nur deſto freyer etliche darinn befindliche ſchwache Paͤß angreiffen moͤgen/ vmb etwas befriedigen koͤnte/ ob ſchon dem geheimen Rath deßwegen kein Fehler kan zugeſchrieben werden.
Man hat Weſens genug vnder der Regierung deß letzt verſtorbenen Koͤnigs gemacht/ wegen eines auffgefangenen Schreibens vom Hertzogen in Bayern/ in welchem er meldet/ da der eine oder der andere Kopff (den Koͤnig vnd den Cardinal Richelieu meynend) ſolte verfallen/ wuͤrden die Haͤndel allenthalben ein ander Geſicht bekommen/ vnd alsdann koͤnte man gar bald an den Außlaͤndiſchen/ ſo in das Reich/ ſolches zu zerreiſſen/ gefallen/ ſich zu raͤchen.
Aber dieſer Fuͤrſt/ der allerverſtaͤndigſte vnder den Fuͤrſten ſeiner Zeit/ hat es mit ſeiner Weiſſagung nicht getroffen.
Dann der Cardinal Richelieu iſt geſtorben/ vnd vnſer/ wie auch vnſer Bundsgenoſſen Weſen hat dennoch an vorigen Kraͤfften/ noch an dem gewoͤhnlichem Gluͤck nichts verlohren; Jch kan auch/ ohne Nachtheil der Warheit ſagen/ daß eben der/ wider welchen ſeine Feind ſo bitter vnd hefftig getobet/ daran die fuͤrnehmſten Vrſachen eine iſt geweſen.
Wer nur ein kleinwenig in das jnnerſte Cabinet ſelbiger Zeit gegucket/ wird wiſſen/ mit was vor Hartneckigkeit einer auß den geheimen Raͤthen/ als mit einem Jrꝛthumb vbereilet/ ſo gar hart beſtritten/ daß wir vns in das Teutſche Weſen eingeflochten; Vnd da man jhme glauben wollen/ oder kein maͤchtiger Widerſtand/ ſonderlich vff Seiten deß Cardinals Mazarini/ ſich in Weg gelegt/ haͤtte man daſſelbe in die Schantz geſchlagen/ vnd dem ſtaͤrckeſten zu gutem Gluͤck vberlaſſen.
Vnd Gott weiß/ was vor Hertzbrechende Gedancken ſolches im ſtich laſſen vff die vnſern gezogen haͤtte; Vnd ob wir nicht gleich darnach waͤren angeſtanden; vnſere eroberte Orth vnd Gewinn zubeſchuͤtzen/ an ſtatt wir immer zu von ſelbiger Zeit her/ was mehrers angefallen/ vnd vnſern Strich verfolgt haben.
Es hat aber nach deß Koͤnigs Todt die Verein mit dem Hertzogen in Bayern mehr ſcheinlicher jhren effect ſollen findẽ/ als bey ſeinem Leben/ da es ſchlechter Ding vnmuͤglich geweſen/ daß es anderſt/ zum wenigſten eine Zeitlang gehen koͤnnen/ dann wie dem Waſſer der Lauff gewieſen war.
Nach dieſes Monarchen Todt/ ſag ich/ hat freylich dem Anſehen nach alles ein ander Angeſicht ſollen gewinnen/ da der Koͤnig noch jung/ vnd nur vier Jahr alt war:
Bey einem newen geheimen Raht/ welcher vermuthlich in ein new Regierung/ auß aller Welt bekanten Vrſachen/ ſich ſchicken ſollen: neben dem bekanten Frantzoͤſiſchen Humor/ ſo immer zu nach Aenderung duͤrſtet/ vnd nimmermehr mit zufallenden Staad zufrieden iſt:
Vnder wiedriger Religionen ſo bey vns im ſchwang giengen/ vñ gemeiniglich nicht weniger der Adhærenten Willen in Partheiligkeiten/ als den Verſtand in wiedrige Meynungen zerreiſſen.
Kurtz/ bey einer abſonderlichen Begebenheit/ da der Koͤnigliche Hoff bald ſtarck worden von denen/ ſo vnder voriger Regierung gefaͤnglich eingezogen/ vnd nun vff freyen Fuß geſtellet/ auß dem Königreich verbannet/ vnd nun wider beruffen worden/ ſonderlich Leuthe von hohen Qualitaͤten/ denen zuvor groß Vngleich geſchehen.
Da die hoͤchſte Compagnien deß Koͤnigreichs ſich Schachmat befuͤnden/ vnd ſonderlich das Parlament zu Pariß zum aller euſſerſten bekuͤmmert war.
Da die Landſchafften von Stewren vnderdruckt/ nichts anders/ als ein gemeinen Vffſtand vermercken lieſſen/ vnd nur vff Gelegenheit ſcheinbarlich warteten/ jhre Ketten vnd Banden zu brechen/ oder doch lodert zu machen.
Alle dieſe Haͤndel ſtieſſen zuſam/ vnd weiſſageten allem Anſehen nach dem Koͤnigreich nichts anders als Vngewitter vnd Verwirrungen.
Aber ſolches hat dennoch den Cardinal Mazarini nicht beſtuͤrtzen koͤnnen/ vnd diß erbaͤrmliche Anſehen deß Staads hat jhn darumb nicht abgeſchreckt/ ſeinen Dienſt anzutretten/ vnd dennoch zu ſolchem End die Stelle ſo der groſſe geheime Raht/ deſſen ich hieoben gedacht/ abgetretten/ anzunehmen.
Das V. Capitel.
Was der Cardinal Mazarini zu Anfang ſeiner Verwaltung Vorſorg getragen/ damit vnſere Bundsverwandten nicht von vns/ vnd auch wir nicht von jhnen ablieſſen.
AVß dieſem allem konte man ſchlieſſen/ daß vnſer Verrichtung auſſer halb deß Koͤnigreichs an Kraͤfften nachlaſſen/ vnnd wir wenig thun wuͤrden/ wann wir nur den Krieg zu Hauß veſt macheten/ vnd die Quellen deß in heymiſchen Krieges allzeit verſtopfft halten koͤnten.
Zu ſolchem Ende ſtunde zu wiſſen/ daß deß Groß muͤthigen Fuͤrſten Henrici IV. Vorhaben/ nach ſeinem Tode/ zu ſcheuttern gangen/ vñ daß von allen Puncten der hocherſchollenẽ Liga/ deren Entwurff allein das Hauß Oeſterreich zittern machte/ das Guͤlchiſche Weſen iſt behauptet/ vnd nicht verlaſſen worden.
Vnd dieſes Nachdencken iſt vnſern Bundsverwanten ſo dieff zu Gemuͤth gangen/ daß ſie anfingen zu wancken; vnd etliche vnder den Hochanſehnlichſten vnder jhnen lieſſen berahtſchlagen/ ob ein Vergleich mit dem Hauß Oeſterreich jhnen nicht vortraͤglich ſeyn ſolte; Zumahl daſſelbe Hauß jhnen ohne vnderlaß die Hand darbiethe/ nicht wegen einiger hertzlichen Freundſchafft gegen jhnen/ ſondern ſich etlicher Feinden abzuthun/ vnd in ſeinem ſtrittigen Thun/ das es ſo manches Jahr getrieben/ weniger Anfaͤlle zu leiden.
Dann auch das allererſte Schreiben von dem Koͤnig an ſie ſo gar drucken geſchienen/ vnd jhren von Mißtrawen ſehr krancken Geſchmack ſo wenig geruͤhret/ daß wenig gefehlet/ ſie hetten vor jhr Theil tractieret/ wann nicht der Cardinal jhnen eben zugeſchrieben haͤtte:
Zumahl dadurch nicht nur Verſicherung geſchahe/ was Franckreich entſchloſſen hette/ nemlich von der getroffenen Verbuͤndnuß nicht außzuſetzen/ ſondern auch ſolchen Grund legten/ darauß man ſehen koͤnnen/ daß Franckreich ſo wohl durch Zwang der Ehre/ als durch Trieb eygenes Intereſſe ſich verpflichtet hielte/ den gleichſtimmenden Vorſatz biß zum allgemeinen Frieden zuverfolgen.
Alſo daß ſie von dem Intent nicht mehr zweiffelten/ als welches von eben einem Wind vnd Trieb/ wie bey der Verwaltung der andern Koͤniglichen Regierung erſchienen/ herruͤhrete.
Vor allen dingen zoge der Cantzlar Oxenſtirn in bedencken/ wie er es in einem Schreiben/ ſo ich in Handen hab/ bezeugt/ als er den Geheimen Raht beantwortet/ was der Cardinal Richeliu vor ein Bitt an den verſtorbenen König kurtz vor ſeinem Ende gethan/ Er wolte nemlich jhm belieben laſſen/ daß der Cardinal Mazarini in der Verwaltung jhm folgen moͤgte/ wohl betrachtend/ daß ein ſo hochanſehnlicher Dienſt den er einem Frembden/ in ſolchem Vorzug vor allen gebornen Frantzoſen gethan/ nicht anderſt her koͤnte ruͤhren/ als von dem bewehrten Verſtand vnd andern guten Qualitaͤten/ die er zu ſeines Herꝛn Dienſten bringen wuͤrde.
Vnd gib hie zu vrtheilen/ da das erweckte Mißtrawen in der Schweden Gedancken ſich gaͤntzlich geſetzt/ vnd ſie mit dem Kayſer ſich verglichen haͤtten; wie es vns ſolte ergangen ſeyn/ vnd ob dann der Cardinal der Kron ein ſo geringen Dienſt erwieſen/ da er dieſe Vngelegenheit abgewand/ welches jhm das gantze ſtreitbare Teutſchland an Halß gezogen/ vnd vff die Graͤntzen ein vnzehliche/ raubhungerige/ vnd blutduͤrſtige Voͤlcker/ wie ein Fluth außgegoſſen haͤtte.
Auch ſchrieb er ohngefehr vff gleiche Weiß vnd zu ſelbem Ende noch an die Hertzogin von Saphoyen/ an die Landgraͤffin von Heſſen/ an den Printzen von Vranien/ vnd an die Herꝛn Staaden/ welches mit ſolchem Danck vnd Wohlgefallen vffgenommen worden/ daß man an alle Staͤtte/ vnd an die fuͤrnehmſte Geſchlecht im Lande die Copeyen verſendet.
Vor allen Dingen bemuͤhete er ſich/ dem Koͤnig in Portugall/ vnd den Cathaloniern einen Muth zumachen/ dieweil ſie in Forchten ſeyn konten/ es moͤchte Franckreich durch ableiben deß Königs ein andern Schwang nehmen/ vnd jhr Intereſſe gegen anderm Vortheil auff opffern/ wann die Beſchaffenheit der Zeit ſolches mehr nachdencklicher machte.
Aber damit war es dennoch nicht genug/ daß dieſe erſte Gedancken wegen der Trennung vff Seiten vnſer Bundsverwandten vnderbrochen worden/ wann er ſich nicht eben wohl bemuͤhet haͤtte/ daß ſolche vff vnſer Seiten auch nicht geſchehe/ vnnd wann er nicht jeder Zeit die jenige Verſuchungen/ ſo man nach vnd nach in der Koͤnigin Gemuͤth erweckete/ ſolche zugeſtatten/ abgelehnet/ vnd die Fallſtrick/ in welche man dieſe Fuͤrſtin verleyten wollen/ nicht vmbgeworffen hette:
Als man Jhr bald das zuruck dencken der Blutfreundſchafft/ bald ein falſche Betruͤbung deß Gewiſſens/ vnd andere Sachen eingeblaſen/ ſo von ſolchen Leuthen geſchehen/ deren intent ohne zweiffel gut geweſen/ die aber gewißlich vnſer Thun nicht genugſam verſtanden/ vnd in den Spaniſchen Tuͤcken nicht genugſam abgeſchliffen waren.
Vnd dieſe Trennung/ da wir den geringſten Verlangen darnach hetten ſpuͤhren laſſen/ waͤr zu nichts anders außgeſchlagen/ als daß wir vns vergeblich mit Schanden bedeckt; Auch vnſern Bundsverwandten Vrſach gegeben haͤtten/ vns vorzukommen (welches ſie leichtlich thun koͤnnen) vnnd alſo verſchimpffte/ dennoch aber ſehr gefehrliche Freunde/ zu den vnverſoͤhnlichen Feinden zuerwerben/ dieweil ſie ſich eingebildet/ ſie moͤchten ſich nicht nur mit Luſt raͤchen/ ſondern auch jhres erlittenen Verluſts erhohlen koͤnnen.
Auch haben wir fuͤrwahr von ſolcher Zeit mit ſo ſorglicher Muͤhe vnd Gewiſſenshafft/ was bey den Verbuͤndnuſſen verſprochen worden/ gehalten/ daß wir offtmahls mehr gethan; daß wir nimmermehr weder Muͤndlich noch Schrifftlich angehoͤrt/ was zu abſonderlichem Vergleich gereichete/ ohne mit der Bundsgenoſſen Wiſſenſchafft:
Daß wir auch an deme nichts ermanglen laſſen/ wo zu wir nicht verbunden waren/ vnd vns ſehr nachtheilich ſchiene/ nur allen geringſten Argwohn/ der bey jhnen einwurtzeln koͤnnen/ zuerheben:
Daß wir alle Stacheln vberfahren/ die einer oder der ander jederweilen wider die Verbuͤndnuß außgelaſſen/ vnd das wir beſchloſſen hatten/ da wir auch mit Sicherheit koͤnnen den jenigen/ die vns wiſſend gedachten abzubawen/ vorkommen/ ehe alles zu wagen/ dann ſolches zuthun/ viel mehr dieſe ſchoͤne Regel der Ehren bedachten:
Daß je groͤſſer ein Fuͤrſt iſt/ vnd mit weniger Gefahr er ſein Wort brechen kan/ je Standhaffter vnd Gewiſſenhaffter ſolches zu halten/ er ſeyn ſoll.
Vnd was ich hie ſage/ iſt ſo gewiß/ daß ich ſprechen kan/ ſo lang Staͤnde ſind/ vnd Buͤndnuſſen ſich vff der Welt ſchlieſſen/ keine zufinden ſeyn wird/ da einem Fuͤrſten Trew vnd Glaub mehr lauterer vnd ſauberer außgegangen/ als vnſers Koͤnigs:
Vnd daß alle Zeit Regiſter/ vnd was man ſonſten Nachdenckliches vffzeichnen kan/ kein hoͤheres Exempel der geleyſteten Trew/ als wir von Anfang dieſer Regierung gegen vnſern Bundsverwanten geuͤbet/ zufinden.
Vnd fuͤrwahr es muſte weniger nicht ſeyn/ die Loͤcher/ ſo die Traetaten zu Monçon gemacht hatten/ wider außzufuͤllen/ nach dem Vertrawen/ das ſie zu vns trugen:
Auch denjenigen/ ſo vns immer zu die ſelbe vbel gehaltene Tractaten vorhielten/ ſolch Gewehr auß der Hand zuzwingen; vnd wahren doch nicht bewand/ wie man außgegeben/ als ich hoffe/ an einem andern Orth zuerweiſen.
Beruffe mich auch ſolches wahr zumachẽ vff alle vnſere Bundsverwandten; ſo kan man glauben/ daß ich ſo gar vnverſchambt nicht ſeyn werde/ von ſolchen Sachen ohne gewiſſen Grund ſo keck zu reden.
Noch kan ich ein einigen Vmbſtand/ ſo den loͤblichen Geruch dieſer Tugend vnendlicher Weiß erhebet/ vnd vnſer Thun bey vnſern Bundsverwandten ſo anſehnlich gemacht/ mit Stillſchweigen nicht vmbgehen: daß nemlich allen Tractaten/ ſo wir mit jhnen gepflogen/ wir vns/ den Schweden zum Behuff/ nicht directè eingelaſſen/ als jhnen zum Vortheil/ vnd das Joch/ ſo ſie trugen/ oder foͤrchteten/ entweder zubrechen/ oder abzuwenden: daß wir vnſer beſtes Blut/ vnd vnſer baare Gelder angewand/ ſie von Bekuͤmmernuß zuerloͤſen oder zuverwaren ja daß wir jre Sach/ als vnſer eygen Weſen/ gefuͤhret/ ob wir ſchon an jhren Landen wie andere/ Beuth machen koͤnnen/ wann wir vns nur zu jhren Feinden geſchlagen haͤtten/ die vns gern vffgenommen hetten/ weil ſie vns zur Außbeuth beruffen.
Dannenhero erfolget/ daß das Band/ welches den mehrerntheil vnſer Bundeverwandten an vns gehefftet/ viel veſter vnd ſtaͤrcker ſeyn ſollen als daß wir an ſie verbunden ſind:
da doch hiengegen etliche derſelben das beruͤhrte Band gar zerriſſen/ andere/ ſo in ſolcher engen Pflicht nicht ſtunden/ jederweilen ein wenig loder gemacht.
Vnd iſt doch ſolcher Nachlaß ein geringes geweſen/ einer leichten Kaltſinnigkeit/ vnd geringen Erlaͤuterung/ ſo bey groſſen Freundſchafften vnderlauffen/ vnd ſolche nur deſto ſtaͤrcker vnd eyfferiger machen/ nicht vngleich.
Darumb koͤnnen wir vns ſelbſt preyſen/ daß wir in dem groſſen Verbuͤndnuß ein völlige Correſpendentz vff Schwediſcher Seiten/ vnd beſonderlich bey der Koͤnigin Sinn angetroffen/ welche nicht weniger nach den hohen Moraliſchen/ als den klugen Politiſchen Tugenden eyffert/ zumahl ſie dieſelben in jhrem Thun vnd Laſſen ſo wohl weyß neben einander zuſtellen/ daß ſie nimmer von einander weichen.
Auch glaubt man/ da eine lange vnd beſchwehrliche Kranckheit den Printzen von Vranien nicht hette abgehalten/ die Sachen nach ſeinem Verſtand zutreiben/ vnd da der Todt jhn den Herꝛn Staaden nicht haͤtte fruͤhzeitig entzogen/ als ſie eben ſeiner Geſundheit vnd ſeines Lebens am beſten bedoͤrfft; daß er nimmermehr zu einem particular Fireden/ den ſie mit Spanien geſchloſſen/ verſtanden haͤtte; daß er auch Anſehen vnd Klugheit genug gehabt/ ſie in Fortſetzung deß General Frieden/ den ſie mit mehr gewiſſer Reputation vnnd Vortheil machen koͤnnen/ zu gruͤnden.
Hierzu ſetze ich endlich/ daß der groſſe Rahtgeber Ariſtoteles die Herꝛſchafft ſolcher geſtalt beſchreibet/ wie ſie mehr zum Nutzen der Vnderthanen/ als der Regenten gerichtet ſey:
nach welchem Maß wir vns ruͤhmen koͤnnen/ daß wir/ fuͤrnehmlich in Zeit dieſer Regierung/ dieſes fuͤrtreffliche vnd vnvergleichliche Stuͤck/ bey Verhandlung der Tractaten mit vnſern Bundsverwandten/ auch wegen Vollziehung vnſer Buͤndnuſſen/ beygelegt haben.
Bemont kan deſſen ein herꝛlich Exempel ſeyn/ zu mahl wir jederzeit dem Hertzogen/ was er vor Orth vns in Handen geſtellet/ ſo fern er ſie mit eygener Macht behaupten koͤnnen/ wieder abgetretten:
Dardurch erwieſen/ daß wir gedachte Orth auß einer andern Meynung empfangen oder gewunnen/ als jhm zur Sicherheit beſter maſſen zuverwahren/ vnd ein ſolchen Vnkoſten auff vns zunehmen/ deme er ſolcher Zeit nicht gewachſen war.
Das VI. Capitel.
Daß der Cardinal Mazarini lange Zeit/ vnd zwahr mit gutem Fortgang/ ſich bemuͤhet/ die innerlichen Verwirrungen in Franckreich zu hindern.
WO zu ſolten aber alle dieſe ſchoͤne Zuneygungen/ ſo wir auſſerhalb deß Koͤnigreichs ſehen laſſen/ dienen/ wann das innere ſich ſchwach befunden/ vnd wann die Trennung/ welche die Schwachheit geboͤhrt/ ſich hienein gezwungen haͤtte; wann der einheimiſche Krieg/ welcher das Marck in den Beinen verzehrt/ vnd das Leben ſelbſt eines Staads auffreibet/ in ſchwang wehr kommen.
Fuͤrwahr es hetten vnſere Bundsgenoſſen ſolcher geſtalt vnſern Feinden zum Raub/ vnd Franckreich allein vor den in heim- vnd außlaͤndiſchen Krieg zum Dummelplatz werden muͤſſen.
Hie wil ich kein Gemähld darbiethen/ von allem dem Vbel/ ſo ein inheimiſcher Krieg nach ſich zieht; auch mich nicht auffhalten/ daß ich viel Wort mache/ von deme was vnſere Augen bereit geſehen/ dieweil ſolche Einbildungen noch lange Zeit vor vnſerm Gedaͤchtnuß gegenwertig vnd friſch wird ſchweben: Will nur vberhaupt ſagen/ daß gleich wie Hitz vnd Froſt im Fieber/ ſo von innerhalb deß Leibes kommen/ mehr vordrießlicher bewegen/ erſchuͤttern vnd veraͤndern/ als Froſt vnd Hitz den Lufft/ ſo den Leib vmbfaſſet:
Vnd wie die Erdbeben/ ſo die Erde außſtehet/ vnd von einem innern herruͤhren/ deſto groͤſſere Zufaͤlle/ vor allem Vngewitter/ ſo auſſerhalb entſtehet/ vnd das obere Theil betrifft/ vervrſachen; Alſo erſchuͤttern die Jnheimiſche Kriege mit weit groͤſſer Macht vnd Gefahr eine natuͤrliche Beſchaffenheit deß Staads/ als etwas die Außlaͤndiſche:
Dannen hero man auch gar nichts vnderlaſſenſoll/ ſondern alles zumahl thun/ ſolche in der Bluͤth zuerſticken.
Die geheime Raͤhte/ ſo nach Henrici IV.
Todt bey dem Ruder waren geblieben/ wie ſie bey ſeinem Leben geweſen/ haben die Nothwendigkeit dieſer Regel wohl erkant; hatten aber nicht Gluͤck genug ein guten Nutzen darauß zuziehen:
Vnd hatten kein andere Gedancken/ als daß ſie mit Spanien vnder deß Koͤnigs Minderjaͤhrigkeit vnverworren waͤren/ dieweil ſie abnahmen/ daß dadurch alle Verwirrung in Franckreich deſto leichter zu vermeiden/ oder hienzulegen ſeyn ſolte.
Vnd nichts deſto weniger gieng das Fewer vnder vns an; dieweil entweder die boͤſe Humoren deß Staads jnnerhalb wircketen/ weil ſie auſſerhalb zu toben kein offene Thuͤr gefunden; oder ſich ſo hartneckigt vnd eingewurtzelt befunden/ daß die Klugheit ſelbſt kein kraͤfftiges Mittel ſie außzutreiben/ oder keine genugſame Linderung/ jhre Bitterkeit zuverbeſſern/ erſinnen koͤnnen.
Noch hatten die Intereſſenten jhr abſonderliches Abſehen/ vnd brachtens ſo weit/ daß jhrer etliche/ ſo alles verwalteten/ ſich bemuͤheten/ der Spanier Gunſt zu vnderhalten oder zuerwerben; zumahl dieſelben nicht gefeyret/ (wie ſie es dann wunderſchoͤn verſtehen) ſich ſolcher erwuͤnſchten Gelegenheit zubedienen.
Dannenhero geſchehen/ daß weil ſie im Carinet vnd geheimen Raht den Meiſter ſpieleten/ vnd etliche ſie foͤrchteten/ andere ſich durch gemachte Hoffnung verleyten lieſſen; auch ſelbſt hien vnd wieder im Koͤnigreich in das Fewr blieſen/ welches ſie ſelbſt helffen anlegen vnd ſchuͤren/ vnder deſſen vnſeren Bundsverwandten die Haut vber die Ohren ohne einige ſchew gezogen wuͤrde/ in dem wir vns in ſolchen Nothſtall einfuͤhren laſſen/ daß wir die beſagte Bundsverwandten ſchier mit nichts anders/ als mit Vorbitten vnd Remonſtrieren.
Dieſes Spiel im Cabinet vnd im Felde wurd ſo lang vnderhalten/ biß Gott dem verſtorbenen Koͤnig den groſſen geheimſten Raht (den Cardinal Richelieu) erwecket/ der dann ſo wohl großmuͤthige als trewe Vorſchlaͤge gethan/ das innere/ Lung vnd Leber/ wie man zuſagen pflegt/ von der fuͤrnehmſten boͤſen Materi abgeſpuͤlt vnd gereiniget/ denſelben Vnraht vber die Graͤntze außgeworffen/ vnd den Dummelplatz zum Krieg den Feinden in jhr eygen Neſt geſetzet.
Wann nun das obige ſolcher geſtalt ſich befindet/ wird man auch glauben/ daß der jenige/ der durch ſeine vielfaltige Sorg vnd tieffes Nachſinnen ſo gar viel bey der friedlichen Vereyn vnd Richtigkeit vnder allen Stuͤcken dieſes Koͤnigreichs gethan hat/ vnd zwahr/ in ſolcher Zeit/ da die Regierung noch new/ ein Theil der Koͤniglichen Macht in Teutſchland/ das andere in Cathalonien/ das dritte in Jtalien weit von einander zertheilt ſich befunden; vnd eben deßwegen ſich eines innerlichen Vnweſens mehr dann zuviel zubefahren haͤtte/ welches mehr dann leichtlich angangen waͤre/ allen ſolchen Haß/ den man jhm vber den Halß gezogen/ verdienet habe?
Soll man/ ſag ich abermahl/ glauben/ daß dieſer einige Punct/ daran vnſern Affaires ſo wohl bey den Außlaͤndiſchen/ als in vnſeren Landen zu Hauß ſo gar viel gelegen/ von einem jeden Hoff waͤre zuerſinnen/ vnd von einer jeden Hand zu fuͤhren geweſen?
Jch weiß nicht/ ob man es glauben werde?
Doch weiß ich ſehr wohl/ daß kein einig Ding alles deß jenigen/ ſo bey wehrender Regierung bey vns vorgangen/ vnſere Feinde zu groͤſſerem verwundern gebracht/ noch jhre Policey grober beſtuͤrtzt hat.
Sie haben ja/ wie mir wohl bekand iſt/ ſich genugſam ſolches vermercken laſſen/ vnd gern geſtanden/ ſie koͤnten nicht verſtehen/ mit was vbernatuͤrlicher Gewalt man ſo gar vnruhige Koͤpffe/ ſolche lange Zeit/ haͤtte ſtill halten koͤnnen/ vnd es noch dahien bringen/ daß eben dieſelbe/ von denen man die Vrſach einiger Verwirrung erwarten ſolte/ einmuͤthiglich ſich zu Vnderhaltung deß richtigen Lauffs entſchloſſen haͤtten.
Vnd iſt ſolches fuͤrnehmlich daher kommen/ daß das Koͤnigliche Hauß vnd Geſchlecht einig geblieben/ daran dann der geheimeſte Raht immer zu ſehr fleiſſig gearbeitet/ mit aller Menſch- vnd muͤglichen Sorgfaͤltigkeit die Riſſe vberſtrichen/ vnd alles vnderſtuͤtzet/ ja auch mit ſolchem gluͤcklichen Fortgang getrieben/ daß er vngeacht eines vñ anders/ ſo etwann in das Mittel kommen/ von feinem Vorhaben ſich nie hat abwendẽ laſſen.
Auß dieſen beyden Quellen/ nemblich von der innerlichen Einhelligkeit/ vnd dann von der guten Correſpondentz zwiſchen vns vnd vnſern Bundsgenoſſen/ ja von eben dieſen beyden Quellen haben ſich jene groſſe vnd herꝛliche Thaten ergoſſen/ durch welche der Koͤnigin gluͤckliche Regierung nicht nur gezieret/ ſondern auch die gantze Welt beruffen wird/ ja ſo lang Menſchen vff Erden ſind/ zum ewigen Lob ſich ernewern werden.
Dannenhero haben wir nicht nur erhalten/ was der vorige Koͤnig Siegreich erworben/ vnd das gantze Weſen in dem Stand/ wie derſelbe es verlaſſen/ fortgetrieben/ ſondern auch noch weiter gebracht/ alſo daß vnſere Waffen/ allenthalben da wir angeſetzt/ durch gedrungen/ vnd die Graͤntzen/ ſo vns bey Ableiben deß dapffern Helden geſteckt waren/ fortgeſetzet.
Alſo haben wirden Feinden die Hauptveſtungen/ Graͤvelingẽ) ſo vor Vnvberwindlich gehalten warẽ/ in kurtzer Zeit abgedrungen/ vñ eben in deme die Kunſt ein Orth anzugreiffen/ die andere/ ſich zu wehren/ vbertrifft.
Alſo ſind wir biß mitten in Flandren mit Gewalt kommen/ da weder Deich noch Graben/ weder Fluß noch Waſſer vns haͤtte hindern koͤnnen; vnd haben deß Printzen von Vranien Macht die Handgebotten/ ja den Weg/ daß er Hulſt erobern moͤgen/ eroͤffnet.
Alſo haben wir vns vff der Jnſel Elba in Jtalien veſt gemacht/ vnnd in Teutſchland jehnſeits Rheins/ der Donaw/ vnd deß Lechs Poſten gefaſt/ welches man bey voriger Regierung deß Koͤnigs wohl wuͤnſchen/ aber gar nicht hoffen/ vnd vielleicht daran nicht dencken moͤgen.
Mir iſt nicht vnbewuſt/ daß deß Hertzogen von Oleans, vnd deß Printzen von Condè, neben der vbrigen Kriegsofficierr Mannheit/ ſo die Koͤnigliche Armeen commendirt/ das Gluͤck etlicher maſſen zu jhrem Gefolge gezwungen haben; doch ſoll hiernechſt niemand zweiffeln/ der rechte Heldenmuth ſolcher Kriegsmaͤnner ſey durch deß Cardin als Mazarin Geiſt vnd Trieb wohl vnderſtuͤtzet worden/ zumahl derſelbe ſich bey Berathſchlagung der Feldzuͤge ſelbſt befunden vnd die Vorſorg aller Bereitſchafft vnd Notturfft vber ſich genommen/ vnd zu gluͤcklichem Fortgang eyfferig zur Stelle gebracht.
Das VII. Capitel.
Wie der Eingang dieſer Regierung/ wegen deß erhaltenen Treffens bey Rocroy, vnd wegen Eroberung der Veſtung Diedenhoven/ beruͤhmbt worden.
Wie der Zug nach Freyburg geſchehen/ vnd was darauff erfolgt ſey.
AVff daß wir aber nicht eben vberhaupt/ wie wir bißher vns gern wollen vffhalten laſſen/ handeln/ ſondern vff etliche nahmhaffte Zufaͤlle/ in welchen ſich der Cardinal Mazarini befunden/ kommen moͤgen/ ſo wird man ſich deß Haupttreffens bey Rocroy guͤnſtig erinnern/ welches dann etliche wenige Tage nach deß verſtorbenen Koͤnigs Ableiben iſt vorgegangen/ vnd vnſern gantzen Affaires den endlichen Schwang oder Außſchlag gegeben/ ja ein Hauptſtreich deß guten Gluͤcks bey dieſer Regierung wohl mag genant werden.
Dieſer Streich hat die vngeſtuͤm̃e Waſſerfluth/ ſo vber die Schampany/ die Pikardey/ vnd das Pariſer Gebieth lauffen ſolte/ da er vff vnſer Seite wär fehlgeſchlagen/ hin derhalten/ abgewand vnd verdrucknet:
Hie oͤffnete ſich der Paß zu mehrerm Gluͤck der Siegreichen Waffen/ welches mit groſſer Zahl vnd haͤuffig hernach gefolget.
Vnd wie man in Wahrheit nicht zweiffeln kan/ daß der Sieg vnd die Ehr/ dem jenigen gebuͤhre der die Schlacht ſelbſt gethan hat/ alſo mag man auch dem jenigen ſein Antheil rechtmaͤſſiger Weiſe nicht verſagen/ der den Acker/ vff welchem ſo herꝛliche Kriegstugenden verborgen lagen/ erſonnen vnd gezeygt/ nemlich deß Hertzogen von Anguien Heldenmuth herfuͤr gezogen/ vnd kluͤglich verſpuͤhrt/ was vor groſſe vnd reiche Ernde dem Regiment allhie bevorſtuͤnde/ vnd dennoch erhalten; daß man demſelben die jenige Armada/ die den Sieg erhalten/ hat vntergeben; demſelben ſprich ich/ vmb deſſenwegen er muͤſſen manchen ſchwaͤren vnd harten Stauß vberſtehen/ biß er deß Koͤnigs Wiederwillen/ ſo ſich vber die maſſen hefftig vnd euſſerſt erzeigte/ vber wunden/ zumahl da kein Sinn war/ dieſen Printzen einigerley weiſe herfuͤr zuziehen/ vnd zugebrauchen; welches dann kein geringer Handel.
Auff daß nun der Cardinal Mazarini alles vñ jedes thaͤte/ was zu Bekraͤfftigung dieſer ſeiner Wiedrigen wohl dienen/ auch im geringſten nichts ermanglete/ was zu Beſchleunigung eines ſo nutzlichẽ Vorhabens gereichen moͤgte/ hat er/ weil von jhm dieſes Werck herkommen/ allen euſſerſten Fleiß/ Muͤhe vnd Arbeit angewand/ das iſt/ wie ſonſten allenthalben/ alſo auch hie an dieſem Orth nichts geſpahrt/ damit alle Bereitſchafft zum Feldzug/ vnd aller Vortheil zum Sieg ſich befunden.
Die Belaͤgerung vnd Eroberung der Veſtung Diedenhoven zeygte die erſte Frucht dieſes Siegs.
Nun weiß jedermaͤnniglich/ was hieran gelegen/ daß nemlich die Statt Metz/ vnd das Metzer Gebieth hierdurch bedeckt wird/ damit auß dem Land zu Luͤtzelburg ſie keine Noth haben; daß hierdurch wir den Moſelſtrom bezwungen/ vnd Franckreich an das Churfuͤrſtenthumb Trier hencken/ welches dann dem Koͤnig nicht weniger/ als ſein eygen Land ſoll angelegen ſeyn/ vnd ſolches wegen deſſelben Churfuͤrſten/ der ſich mit ſo groſſem Eyffer vnd Beſtand an der Cron Franckreich Intereſſe vñ Gluͤck verbunden vnd halten wollen:
Ja der im Mittelliegt zwiſchen dem Hertzogthumb Luͤtzelburg/ vnd der vndern Pfaltz/ in welcher die Spanier annoch herꝛſchen.
Dennoch haͤtten wir dieſen herꝛlichen vnd hochanſehnlichen Nutzen deß erwehnten Treffens bey Rocroy verlohren/ wann die Koͤnigin/ nach dem Vertrawen/ das ſie anfinge vff deß Cardinals guten Verſtand vnd Trew zuſetzen/ deſſelben Gutachten nicht hatte gaͤntzlich folgen/ vnd das offentliche Widerſprechen/ auch heimliche Einſtrewen/ ſo wegen beruͤhrter Belaͤgerung geſchahen/ mit Macht abweiſſen wollen.
Dann er hatte dieſes Werck vorlaͤngſt bey ſich ſelbſt abgefaſt/ vnd es dem vorigen Koͤnig zwey mahl durch den Marſchalck Hoſpital/ welcher dann/ wie maͤnniglich wohl bekand/ bey dem Koͤnig in keinem geringen Anſehen geweſen/ laſſen vortragen.
Darumb er auch ſo bald das gluͤck- Treffen bey Rocroy ſolchem Vorhaben Lufft gemacht/ die Gelegenheit nicht vorbey ſtreichen laſſen/ vnd ob er ſchon ſich wegen deß Außgangs gleichſam zum Buͤrgen dargebothen/ da auch einige vorgeben doͤrffen/ das Werck werde auß Mißvergunſt vorgenommen/ als ob die herfuͤrſtechende Tugend deß Hertzogen von Anguien jhm das Hertz kraͤnckete/ darumb er denſelben an Diedenhoven wolte ſcheuttern laſſen; hat er ſich doch nichts bekuͤmmert/ ſondern verſchafft/ daß dem Hertzogen/ die Belaͤgerung zu vnderfangen Ordre zukommen; wie auch in gleicher Zeit dem Marggraffen von Gevres, ein andere Ordre, den Orth mit ſeiner fliegenden Armee feindlich zubelaͤſtigen/ in deme der Hertzog den Feind anderwertlich vffhielte/ verfolgte/ vnd biß nach Bruͤſſel triebe/ damit derſelb weit anders/ als die Belaͤgerung der Veſtung Diedenhoven gedencken ſolte.
Vnd ſolches gerieth/ wie es war vorgenommen:
dann der von Gevres verrichtet/ was jhme anbefohlen worden/ ſo fleiſſig vnd wol/ turnierte ſo hefftig vmb den Orth/ daß aller Secours, ſo man hienein zubringen geſucht/ abgeſchnitten/ vñ die Beſatzg ſo geſchwaͤcht worden/ daß/ da nit nach deß Hertzogẽ von Anguien Ankunfft vngluͤcklicher Weiſe wer Huͤlff hienein kommen/ der Orth in wenig Tagen ſich haͤtte er geben muͤſſen/ vnd zwar vff den erſten ernſtlichen Angriffe/ da dann der Fall deß Marggraffen von Gevres, daran gewißlich dem Hauptweſen ſehr viel gelegen war/ den Preyß dieſer Eroberung mercklich hat geſchmaͤhlert.
Jch hab das Bedencken/ vff welches der Cardinal allhie gangen/ geſehen/ vnd in einem ſehr ſinnreichen Diſcours in welchem nichts als lauter Politiſches Liecht/ vnd ein voͤllige Erkantnuß vnſers Intereſſe zufinden/ geleſen; vnd wer fuͤrwahr ſehr Schade/ wann beruͤhrtes Bedencken in Beſchreibung dieſer Laͤufften nicht ſtatt haͤtte/ noch der Welt kund wuͤrde.
Darumb kan ein einiges Bedencken vnder denen vielen ſtillſchweigend ich nicht vorbey gehen/ noch dem guͤnſtigen Leſer vorenthalten/ damit derſelbe vrtheilen moͤge/ ob es vernuͤnfftiglich vnd mit reiffem Bedacht der Wahl/ oder ohngefehr vnd plumper Weiſe geſchehen/ daß vnſere Affaires nach deß verſtorbenen Koͤnigs Ableiben ſind gefuͤhret worden.
Es erwieſe der Cardinal der Koͤnigin vnder anderm/ wie hoch hieran gelegen/ daß weder vnſere Feinde/ noch vnſere Bundsverwandte einige Bloͤdigkeit/ bey Anfang jhrer Regierung verſpuͤhren moͤgten/ zumahl dieſe ſo wohl als jehne darauff ſonderlich ſpanneten/ jhre Rechnung nach Beſchaffenheit zu jhrem Vor- vnd Nachtheil zufaſſen.
Darumb waͤr hochnoͤtig/ daß/ gleich Anfangs ein herꝛliches Nachdencken allen thalben zuerwecken/ vor dißmahl etwas wichtigs/ ſo ein groſſes Anſehen gebe/ vnd in die ferne erſchalle/ vor die Hand genommen wuͤrde.
Der Sieg bey Rocroy waͤre vor gewiß ein hohe Sach/ aber nur ein einiges Tagwerck/ vnd zwar von ſolcher Art/ da das dumme Gluͤck jederzeit den groͤſſern Theil wegnimbt/ wie groß auch deß Feldherꝛn Witz vnd Mannheit ſeyn moͤgte.
Vnd wann man es zum argſten außlege/ ſo werde man ſelbiges Gluͤck noch der vorigen Koͤniglichen Regierung/ vnd der obigen Vorſorge/ Bereitſchafft/ Anfang vnd Vrſache beylegen.
Dahiengegen der rechte Gebrauch ſelbigen Sieges nicht anderſt koͤnne zugemeſſen werden/ als der Hocherleuchten Vernunfft/ vnd deme/ mit guten Gruͤnden vnderſtuͤtzten Heldenmuth/ alles komme dann vff gegenwertige Regierung/ vnd werde kein ruͤckliches Abſehen vff die vorige geſchehen welches dann/ ſo lang der Krieg in Flandern weeren moͤgte/ ſeinen erſprießlichen Nachdruck hette.
Vñ dieſes/ neben ſo vielen andern Bedencken/ die ich droben beruͤhret/ auch wiſſentlich außgelaſſen/ machte daß die Belaͤgerung der Veſtung Diedenhoven/ wieder allen Wiederſtand/ vnd entgegen geſetzte Meynungen/ jhren Fortgang gewonnen.
Dieſer Feldzug fiel in das erſte Jahr gegenwertiger Regierung/ vnd muſte ein harten Stoß zum Ende leiden/ als der Marſchalck Rantzaw in Tuͤtlingen ſich vberfallen ließ.
Der Schade/ den wir daſelbſt empfingen/ war an vnd fuͤr ſich ſelbſt ſehr groß/ vnd wegen dieſes Vmbſtands noch mehr nachdencklicher/ daß der Feind gar nichts darbey eingebuͤſſet/ zumahler die vnſern nicht vberwunden/ ſondern nur gefangen haͤtte.
Doch war dieſer Verluſt noch vmb etwas zuverſchmertzen geweſen/ wann nicht der Marſchalck Guebrian auch druffgegangen/ vnd an einer Wunde/ ſo er vor Rothweil empfangen/ geſtorben/ hiezu kompt noch mehr Vngluͤck/ daß eben zu derſelben wiedrigen Zeit die Schwediſche Haupt-Armee den Teutſchen Boden ſchier gantz verlaſſen/ vnd vnſer vngewarnet/ in das Hertzogthumb Holſtein/ ſo gleichwohl an Teutſchland graͤntzet/ gehlingen gezogen/ ein newen/ vnd maͤchtigen Feind/ nemlich den Koͤnig in Dennemarck zuerwecken/ als haͤtte dieſelbe an dem Hauß Oeſterreich nicht Arbeit genug funden/ oder als könten wir (die es mit Spanien an ſo manchem Orth zuthun hatten) neben der Landgraͤffin in Heſſen den Laſt deß Teutſchen Krieges allein ertragen.
Dennoch hielten wir vns friſch/ vermoͤg der guten Anſtellung/ ſo die Koͤnigin that/ vnd verhinderten/ daß der Bayer- vnd Kayſeriſchen Obſiegen nicht ferner zu groſſem Nachtheil einreiſſen konte/ vñ daß/ wz vff Seiten der Bundsverwandten in demſelben Land anfinge zu wancken/ durch der Feinde Gluͤck/ vnd der Schweden Abzug/ nicht zuboden gefallen.
Darauß dann abzunehmen ſeyn wird/ daß vns nicht jederzeit bey gegenwertiger Regierung die wohlriechende Kraͤntzlein vom Gluͤck ſind dargebothen worden/ vnd daß wir nicht jedemahl mit gutem Wind/ vnd vollem Segel fahren koͤnnen.
Dann wann ſolches vns haͤtte gedeyhen ſollen/ waͤre die Tugend ſo ſich dem tuͤckiſchen Vngluͤck muͤſſen entgegen ſetzen/ vnd wir damahls vberſtanden/ nicht zu dem Werck gelanget/ in welchem ſie ſich eygentlich pflegt ſehen zu laſſen; auch deß Steurmanns Kunſt/ da er von keinem Vngewitter ergriffen/ nicht hochanſehnlich worden.
Es lobete aber der folgende Fruͤhling/ nach deme vnſer Armee dieſen Stoß hatte bekommen/ die Bayriſche Armee vor Freyburg/ da ſie ſich dann beſſer/ als zuvor je/ wohlaußgeruͤſtet lieſſe ſehen/ weil ſie ſich von vnſerm Raub bereichet/ vnd der Hertzog zu derſelben Verſtaͤrckung garnichts erwinden laſſen/ auff daß ſie den jenigen Vorſatz/ ſo er im Sinn hatte/ verrichten/ vnd die Veſtung Breyſach durch eine Belaͤgerung von ferne/ oder Blotquierung bezwingen koͤnte.
Dann er konte ermeſſen/ weil vnſere Armee zerriſſen/ oder vielmehr durch den Tuͤtlingiſchen Vberfall zu nicht gemacht/ wuͤrde ſie ein gar geringen Widerſtand thun koͤnnen; Ja es waͤre vber vnſer vermoͤgen/ ein ſolchen Schaden in langer Zeit außzuwetzen:
Vnd hatte in ſeiner Rechnung kein Vngleich.
Dann wann man bey Hooff ſich nicht euſſerſtes fleiſſes haͤtte vff der Armee Verſtaͤrckung bedacht/ waͤre ſie auſſer allem zweiffel in ſolchen Ohnkraͤfften geblieben/ daß man ſie im Feld gar nicht/ ſondern nur zu den Beſatzungen/ vnd einen vnd andern Orth zubehaupten haͤtt brauchen koͤnnen.
Gleichwohl vermogte ſie die jenige Huͤlff in Freyburg nicht zubringen/ welche der Marſchalck von Turaine heran fuͤhrete; alſo daß derſelbe newe Zuflucht bey dem Hooff ſuchen muͤſſen/ damit er doch zum allerwenigſten/ wie er dann in groſſem Anſehen war/ mit vier tauſend Mann koͤnte verſtaͤrckt werden/ hielte ſich auch verſichert/ dem Mercy als dann eins an zumachen/ vnd den Orth zuerretten/ oder doch/ da er verlohren gienge/ alſo bald wieder zuerobern.
Nun wuſte man die vier tauſend Mann nicht zu finden/ angeſehen die vbrige Königliche Armeen nur in notturfftiger Anzahl beſtunden/ vnd zu jhrem Vorhaben nichtſ entpehrn konten.
Bey dieſem verwirretem Weſen/ da man gleichwol keinen Augenblick an der Zeit muſte verlieren/ noch auch vnder zweyen oder mehr Vorſchlaͤgen den beſten erwehlen konte/ ſondern vnder zweyen Vngelegenheiten nur die geringere zu ergreiffen hatte; bedachte der Cardinal/ wie viel/ wegen Breyſach/ vnd wegen deß vbrigen Elſaß an Eroberung der Statt Freyburg gelegen waͤr/ vnd faſſet Anfangs ſeine Reſolution/ gibt der Koͤnigin den Raht/ ſie ſolte dem Hertzogen von Anguien Ordre ertheilen/ welcher dazumahl die zweyte vnder vnſern Hauptarmeen fuͤhrete/ dem Marſchalck von Turaine den Ruͤcken zuhalten/ wie er ſelbſt es zum beſten wuͤrde befinden.
Der Cardinal ſchrieb jhm ſelbſt mit eygener Hand/ bothe jhn zum allerhoͤchſten/ ſchickte jhm auch ein Memorial/ welches ſo hoch verſtaͤndlich vnd ſo vernuͤnfftig wegen dieſes Zugs war abgefaſſet/ daß der Hertzog/ deme die Natur nicht weniger Liecht in den Verſtand/ das erſprießliche alſo bald zubegreiffen/ als Hitz vnd Eyffer ſolches ins Werck zuſetzen hat eingepflantzet/ daſſelbe nicht offt genug verleſen vnd loben konte.
Welches ich dann von einem ſeiner vornehmſten Officierer in der Armee gehoͤret/ der bey Eroͤffnung ſolcher Ordre gegenwertig geweſen/ vnd ſonſten deß Hertzogen geheimer war/ denn och deſſelben eigent ichen Sinn am beſten wiſſen konte.
Nach dem nun der Hertzog ſeine Schreiben verleſſen/ bedachte er ſich im geringſten nicht/ was er thun vnd laſſen ſolte.
Ob er jhm ſchon vorgenommen/ zuforderſt vff Trier zuziehen/ vnd zuſolchem Ende ſeine Schiff vff warteten/ vnd alle Notturfft eingeladen geweſen/ beſchwereter ſich doch im geringſten nicht/ ſein Vorhaben zu aͤndern/ vnd den folgenden Tag den Zug nach dem Elſaß wuͤrcklich vorzunehmen.
Hie haͤtte er dem Marſchalck von Turaine wohl moͤgen die begehrte Huͤlff vberlaſſen/ vnd die Hoffnung ein mehrers zuerlangen hienle gen:
Dieweil er aber wohlverſtunde/ daß mit mittelmaͤſſiger Macht man kein groſſen Gewalt thun kan/ vnd daß die vnvollkommene Mittel das vorgeſetzte Ziel nimmermehr erreichen/ nahm er jhm vor/ ſein gantze Armee in Perſon dahien zu fuͤhren; wie er ſie dann voͤllig/ vnd mit vnglaublichem Fleiß/ vngeachtet deß langen Wegs/ vnd deß beſchwehrlichen Zugs/ dahin gefuͤhret.
Ob er auch gleich wuſte/ daß er deß Feinds allerbeſte Armee/ vnder dem fuͤrnehmſten Feldherꝛn der gantzen Parthey; vnd noch in jhrem ſehr vortheilhafften Poſten/ ſo von Natur/ vnd mit Handarbeit beveſtiget war/ ſolte angreiffen/ machten jhm alle dieſe Stuͤck/ ſo ein andern klugen Mann haͤtten moͤgen abhalten/ nur deſto frewdigern Muth/ das Werck anzugreiffen.
Der gluͤckliche Außgang dieſes denckwuͤrdigen Zugs/ iſt bekand/ auch wie der Hertzog/ nach dem er im marſchieren die Vbergab vernommen/ dennoch nicht vnderlaſſen fortzuruͤcken; wie er nach grewlichem Gefechte/ dergleichen bey dieſen Laͤufften nirgend geſchehen/ vnd drey gantzer Tage immerzu wider friſch angangen/ die Bayriſche Armee in jhren Schantzen angegriffen vnd vberwaͤltiget: ſolchergeſtalt dieſen groſſen Berg jhm vom Halßgeſchoben/ vnd wie ein angeloffene Regenbach den Rhein hienunder gangen/ Philipsburg bezwungen/ Wormbs/ Speyer/ Germersheim/ Landaw/ Bingen/ Kreutzenach vnd Mayntz ohn ſonderen Gewalt erobert.
Hie ſoll man keines Wegs vergeſſen; was alle die vbrige Kriegs- Officirer bey dieſer Begebenheit gethan; da dañ der beyden Marſchaͤlck Gramont vnd Turaine Mannheit ſonderlich herfuͤr gebrochen/ vnd jhrem Feldherꝛn/ der allenthalben mit gutem Exempel vorgienge/ gefolget.
Noch ſoll man ſich berichten laſſen/ daß zu eben der Zeit/ als der Hertzog von Anguien, auß eygenem Sinn/ vnnd wegen der jenigen Freyheit/ ſo jhme die Koͤnigin/ nach Beſchaffenheit der Sach/ vnnd ſeinem Gutduͤncken zuverfahren/ hatte gegeben/ vff Philipsburg den Rhein hienunder zoge/ man ein Courier an jhn ließ abgehen/ der jhm dieſelbe Ordre bringen ſolte/ neben einem Handſchreiben vom Cardinal/ in welchem er jhm vortruge/ was er bereit vorgenommen hatte/ neben gewiſſer Verſicherung/ daß man jhm alle Notturfft zu dem vorhabenden Werck ohnfehlbar verſchaffen wuͤrde.
Das VIII. Capitel.
Was der geheimſte Raht vorgenommen/ die verlohrne Schlacht bey Marienthal wieder zuerſetzen.
Wie der Hertzog von Anguien bey Noͤrdlingen das Feld erhalten.
Was groſſen Vortheyl die Kayſer- vnd Bayriſche gegen den Bundsverwandten in Teutſchland/ den Krieg zufuͤhren/ gehabt haben.
DEß geheimbſten Rahts Sorgfaͤltigkeit war bey dem nechſtfolgenden Feldzug nit weniger noͤthig vnd nutzlich; zumahl gleich Anfangs denckwuͤrdig vorgefallen/ daß der Marſchalck Turaine bey Marienthal/ mehr auß Tuͤcke deß Gluͤcks/ als eygenẽ Vberſehen/ geſchlagen worden.
Nun iſt der gantzen Welt bekand/ was dergleichen Schlappen gemeiniglich vor ſtarcken Nachklang geben/ wann ſie in den Anfang deß Feldzugs treffen/ vnd der Obſieger ſein Gluͤck zuverfolgen viel Zeit vor ſich hatt.
Bey ſo geſtalten Sachen muſte der Cardinal nur dopple Sorg tragen/ vnd mehr dann zuvorn die Augen auffthun/ die boͤſe Nachwehe eines ſo verdrießlichen Falls abzuwenden.
Welches er dann mit ſolcher Schleunigkeit/ vnd ſolchem gluͤcklichen Fortgang gethan/ daß ſich der Hertzog von Anguien bald hernach am Rheinſtrom ſehen laſſen/ vnd deß Marſchalcks von Turaine geſchlagene Armee wieder verſamblet/ auch nicht lang angeſtanden/ daß er eine Feldſchlacht bey Noͤrdlingen erhalten/ eben an dem Orth/ da etliche Jahr zuvor die Schweden waren vff das Hauptgeſchlagen worden.
Doch gab es nicht gleiche Zahlung/ vnd blieb der Sieg vnvollkommen/ in deme der eine Fluͤgel/ welchen die Frantzoſen machten/ den Muth verlohren/ ſchier gar kein Wiederſtand gethan/ vñ bald ohne Fechten vberwunden worden.
Alſo daß man ſagen mag/ wir haben damahls nicht gewunnen/ als nur/ weil wir auch nichts verlohren/ wann wir deß General Mercy Tod auſſetzen/ mit welchem das Gluͤck vff Bayriſcher Seiten gleichſam verſtorben.
Dann gewiß/ ſolcher Leib hernach ſeine Bewegung/ wie ſonſten jederzeit/ nit mehr erhalten/ nach deme dz Haupt im benom̃en geweſen.
Es war aber dz Gluͤck ein ſo herꝛliches Opffer deß Hertzogen von Anguien Tugend ſchuldig/ gleich wie es jhm noch ein anders in der Schlacht bey Lens/ in der Perſon deß General Becks gethan.
Alle anderer Vortheil/ daß wir mit gruͤndlichem Bericht davon reden/ war mehr ein hochanſehnliches Weſen vñ Gepraͤng/ die Chronick darmit zuvermehren/ vnd zu zieren/ als einigen Nutzen zuſchaffen/ alſo daß es mehr zu der Ehr der Feldoberſten/ als zu vnſerem Zweck/ warumb wir den Kriegfuͤhreten/ nemlich zu dem Teutſchen Frieden/ gereiehəte.
Gewiß/ daß gedachter Friede nicht eben da herauß kame/ ſondern daß die Bundsverwandten in Teutſchland ſolcher geſtalt zu Grund wurdẽ gerichtet/ auch ſein einiger harter Schlag/ der die Schwediſche Haupt-Armee haͤtte treffen koͤnnen/ die gantze Verbuͤndnuß vergraben/ hiengegen alle vorige Hoffnung deß Kayſers erheben/ vnd allen vorigen Schaden dem Koͤnig in Spanien erſetzen moͤgen.
War demnach Noth/ daß man den Krieg auff ein andere Weiß fuͤhren ſolte/ wann wir je nach dem Sieg/ der den richtigen Pfad zu dem Friede zeigen wuͤrde/ begierig waͤren.
Darumb muſte man bedacht ſeyn/ wie wir vns einmahl vor alle auß der jenigen Gefahr ſetzen moͤgen/ in welcher wir immer zu ſtrebeten/ nemlich der Schweden Niederlag in einem Haupttreffen zuvernehmen/ oder jhren Vndergang auß nicht geleiſteter Huͤlff/ zuſehen.
So muͤſte man dann ſich beſinnen/ das Kriegs Gluͤck vff vnſer Seite veſt zumachen/ vnd jhm die Fluͤgel zubeſchneiden/ wann ich je ſolcher geſtalt reden mag/ damit es nicht ferner von vns außſetzen/ vnd zu dem Feind vbergehen moͤgte.
Hierzu waren gute Quartier vonnoͤthen/ da wir ein veſten Fuß ſetzen/ ſie aber nicht nur im vorbey gehen gruͤſſen/ vnd nach abgehobenem Raam/ wie vnſer Gewohnheit/ wieder verlaſſen moͤgten.
Mußten derowegen vns auß ſolcher Nothwendigkeit heraußreiſſen/ damit wir nicht/ wir alle vnd jede Jahr/ gezwungen waͤren/ vnſer Armee diſſeits Rheins zuziehen/ dz Elſaß außzuzehren/ ja derſelben biß in Lothringen vnd dz Barriſche Gebieth zu ſtreiffen geſtatten.
Demnach hafftet es an der Vnvermoͤglichkeit/ in welcher wir vns befanden; vnd dieſelbe ſolten wir vberwinden/ vnd ein Armee/ in welcher die Frantzoſen kein Luſt hatten zu dienen/ verſtaͤrcken/ alſo daß wir auch auß Mangel der Quartier kein newe Regimenter in Teutſchland richten/ noch die alte verſtaͤrcken konten.
Dahingegen die Kayſer- vnd Bayriſche alle vnd jede Bequemlichkeiten hatten/ die vns mangleten/ zumahl ſie ſich veſt hielten vnnd in allen Krayſen eingewurtzelt waren/ vermittelſt der guten Staͤtte/ vnd ſtarcken Beſatzungen.
Sie machten groſſen Vorraht an Fruͤchten zu jhren Ar meen/ vnd erhuben ordentliche groſſe Contributionen/ vermittelſt deren ſie alle Loͤcher ſtopffen/ vnd allen Schaden heylen konten.
Dabey noch ferner zumercken/ daß dieſelbe Armeen mit ſolcher Correſpondentz vnd Vergleichung ein Werck angriffen/ daß vff allem Nothfall ſie zugleicher Macht ein Einfall thaͤten/ vnd der Bundsverwandten eintzele Armeen vberlieffen/ oder eylten ein ander ohne Hindernuß zu Huͤlff/ wann ſie etwann Noth gelitten/ oder ſich einiges Wetters beſorgeten.
Hiengegen bemuͤheten ſich die Bundsverwandten ohn einige Geſellſchafft/ auch ohn Kundſchafft deß Vorhabens; da gemeiniglichein ſo weiter Wege zwiſchen jhnen ſich befunden/ ſo der Feind beleget/ vnd ſie von einander ſonderte/ daß ſie konten geſchlagen werden/ ohne der jhrigen Huͤlff/ vñ ohne erſprießliche Diverſion, durch welche den Nothleidenden Lufft zumachen waͤre.
Da es ſich nun jederweilen doch gar langſam begab/ daß einiges Glied von der Schwediſchen Macht ſich mit der vnſern vereinigte/ galte es doch nur vff ſo gar kurtze Zeit/ vnd mit ſo gar wenigem guten vernehmen/ daß die Fruͤchten/ ſo wir darauß empfangen/ ſehr geringſchaͤtzig/ auch von gar kurtzen Zeiten/ geweſen; welches vnder andern auch abzunehmen/ darauß/ daß ſich Königsmarck von dem Hertzogen von Anguien etliche wenige Tage vor dem Treffen bey Noͤrdlingen abgeſondert/ ohn vorhergangene Erinnerung.
Das IX. Capitel.
Wie der Cardinal eine Correſpondentz zwiſchen der Bundsverwandten Armeen in Teutſchland vorgeſchlagen vnnd ſchlieſſen laſſen/ damit ſie mit geſambter Hand/ ſo offt ſie wolten/ den Zug vornehmen koͤnten; vnd was vor Nutzen darauß entſproſſen.
AVff daß wir nun der ob erwehnten Vngelegenheiten vberhoben/ vns in gleiche Vortheil neben vnſere Feinde ſetzen koͤnten/ ergriffe man dieſes Mittel/ ſo auch der Cardinal in ſitzen dem Raht vorgetragen/ vnd beſchlieſſen laſſen; daß nemlich der Bundsverwandten Armeen muͤglichſten Fleiß thaͤten zuſammen zuſtoſſen/ vnd ſo offt ſie wolten/ einander die huͤlffliche Hand biethẽ koͤnten/ auch keine Schiedwand zwiſchen ſich lieſſen/ die ſie wider jhren Willen abſondern vñ voneinander abſchneiden moͤgte.
Dannenhero ſolte kom̃en/ daß das Hauptweſen nim̃er in Gefahr ſtecke/ wañ nemlich/ wie zumehr mahlen geſchehen/ nur ein Stuͤck jhrer Macht im Stich bliebe; ſondern daß man ſie koͤnte nach Belieben den Feinden gantz vñ gar darſtellen/ welche zum wenigſten an kernhafften vnd willigen Voͤlckern gantz vngleich/ dem Nachſinnen gemaͤß den kurtzen wuͤrden ziehen/ wie es die Erfahrung ſelbſt erwieſen.
Noch ſolte hierauß erfolgen/ daß/ wann vnſere Armeen den Feind immerzuſchluͤgen/ vñ vor ſich hientrieben/ man daſſelbe Land/ ſo er quittiren muͤſte/ einbekaͤme/ alſo daß man ſein eygen Quartier/ ſo fett vnd raumlich/ genieſſen/ vnd jhn allgemach in ſolche Enge bringen moͤchte/ ja ſo gar hart/ vnd an empfindlichen Enden treffen/ daß er alle ſchwehre Conditiones wuͤrde gutwillig eingehen/ vnd die Stillſtands oder Friedens Tractaten/ wie nach theilig ſie auch ſeyn moͤgten/ viel ehe vor genehm halten/ als den Krieg weiter fortfuͤhren/ bey welchem/ allem Anſehen nach/ er nichts mehr zuverlieren haͤtte/ weil wir nichts weiters zuerobern ſehen.
Kein rechtmaͤſſigere Berechnung wurd je gefunden/ kein kriegende Parthey faſſet je gewiſſern Raht/ als wir damahlen/ alſo daß wir wohl ſagen konten/ wir haͤtten eine ſehr gluͤckliche Saat gethan/ vnd wuͤrden die aller reicheſte Ernd in Europa machen.
Dabey dann zu mercken/ daß/ obſchon die Tractaten/ von Zuſammenfuͤhrung/ vnd Vereyn der Armeen/ vnder dem Feldmarſchalck Torſtenſon vff Schwediſcher Seiten beſchloſſen worden/ dieſelbe dennoch bey jhnen allererſt vnder dem Feldmarſchalck Vrangel ſind Werckſtellig gemacht worden.
Noch iſt zuwiſſen/ daß/ obſchon dieſer ein ſteiffen Muth/ vnd hohen Geiſt gefuͤhrt/ vnd mit ſonderm Ruhm durch alle militariſche Stellen/ ſo dem hoͤchſten Regiment die nechſten ſind zwar vffgeſtiegen/ dennoch/ als er daran kommen/ weder ſeines Vorfahren Erfahrenheit/ nach deſſelben hohes Anſehen bey den hohen Officierern/ die ſeine Perſon liebten vnd ehreten/ noch auch den Wohlgefallen vnd das Vertrawen bey den Vnderofficirern vnd gemeinen Knechten/ wie der andere gehabt; weniger denſelben Satz durch Teutſchland erhalten/ der jhme zu groſſen Speſen genugſam war: Dennoch haben/ vermoͤg obberuͤhrter Vereyn/ die Schweden vnd wir nicht vnderlaſſen/ gegen dem Feind mercklichen Fortgang zuthun/ jhn zuſchwaͤchen/ vnd in vielen Treffen abzumatten/ daß er das Hertz verlohren/ vns Francken- vnnd Schwabenland muͤſſen vberlaſſen/ den Paß vber die Donaw vnd den Lech wieder ſeinen Willen vergoͤnnen/ vnd zuſehen/ wie wir an dieſen beyden Fluͤſſen eingewurtzelt/ vnd vns veſt gemacht haben.
Ja wir haben den Hertzogen auß Bayern dahin getrieben/ nachdeme ſein Land der rechte Dummelplatz/ vnd alſo zu reden/ das Quartier vnd Gaſthauß ſo vieler Armeen geworden/ daß er/ fernern Verluſt zuverhuͤten/ vnd ſich gegenwertiger Forcht zuentledigen/ einige Stillſtands Tractaten iſt eingegangen/ welche zu Vlm beſchloſſen/ vnd vnder anderm mehrerm Vortheil/ ſo vnſere Bundsverwandten vnd wir davon getragen/ die Statt Heylbrunn vns geblieben iſt: Heylbrunn/ ſprich ich/ darumb wir ſo lange Zeit gebuhlet/ vnd ſo offt vergeblicher Weiſe geworben; Zumahl dieſer Orth vns in Teutſchland waͤre/ was Caſal den Spaniern in Jtalien/ vnd Geldern den Hollaͤndern in den Niederlanden.
Vnd haben auß Bequemlichkeit dieſes Orths ein ruhige Beſitzung/ vnnd Genuß/ ſo wir die gantze Zeit vber dieſes Kriegs noch nicht erlangt hatten/ aller der jenigen Quartier/ die Bayern in Schwaben genoſſen/ vnd jhm ein guten Theil deß Vnderhalts/ vnd der Verpflegung ſeiner Armeen reieheten/ erhalten.
Wie nun der beyden Haupt-Armeen Zuſammenfuͤhrung ſolche nutzliche Fruͤchten gebracht vnd mercklichen Vortheil dargebothen/ als bereits angedeutet iſt; Alſo fehlete es vmb wenig/ jhre Abſonderung/ ſo nach getroffenem Stillſtand geſchehen/ vnd ſie mercklich fern von einander ſetzete/ haͤtte jhnen den Garauß gemacht.
Dieſelbe Abſonderung begab ſich in Bayern/ von wannen wir vns in vnſere Quartier erhuben/ in deme die Schweden jhre Waffen wieder die Kayſeriſchen gewendet/ weil ſie in dem Stillſtand nicht begriffen waren/ welcher geſtalt ſie die Statt Eger/ als einen Schluͤſſel zu dem Koͤnigreich Boͤhmen erobert vnd bezwungen.
Vnder deſſen ſchmiedet ſich ein newe Conſpiration zwiſchen den Kayſer- vnd Bayriſchen/ die Schweden zu vberfallen/ in deme ſie vermeinten/ die Sach waͤr leicht zu thun/ weil dieſe abgemattet vnd geſchwaͤchet/ waͤren/ wegen vielfaltiger Arbeit eines ſo langen Feldzugs/ vnd dann wegen der letzten Belaͤgerung der Statt Eger: Darumb muͤſten ſie jhren Armeen/ die ſich eine geraume Zeit hero erſchnauffet/ vnd recht wider vffgeflickt hatten/ leichtlich zum Raub werden.
Vnd zwar/ nach dem der Churfuͤrſt zu Coͤlln abgefallen/ vnnd einige andere vnordentliche Bewegungen vff Bayriſcher Seiten/ kurtz vor gebrochenem Stillſtand/ den man im Sinn hatte/ vorhergegangen; fielen die ſambtliche feindliche Armeen den Schweden vff die Arm; vnd noͤthigten ſie/ jhren Hinderhalt in der Fraw Landgraͤffin Land zuſuchen; welches dann der Bundsverwandten/ ſo offt ſie mit einem Vngewitter getroffen geweſen/ zu einem ſichern Hafen vnd Stand gedienet hat.
Dennoch haͤtte die Schwediſche Armee zu ſcheuttern/ auch in dem Hafen ſelbſt gehen muͤſſen/ vnd dieſer Fuͤrſtin/ die jhres gleichen nicht hat/ weil man jhr mannlich Hertz/ Standhafftigkeit vnd Trewe nimmermehr wird genugſam preyſen koͤnnen/ vnvermeidlichen Vndergang nach ſich gezogen/ wann nicht vnſere Armee jhre Ruhe/ die ſie anſieng zugenieſſen/ verlaſſen/ vnd zu derſelben Huͤlff anziehen wollen/ als ſie eben zum endlichen Fall vff der Schockel ſtunde:
Wann nicht der Cardinal verſchaffte haͤtte/ daß man die Ordre dem Marſchalck von Turaine mithoͤchſtem Fleiß/ da er ſich/ nach erlangtem Erlaubnuß/ ſchickte nach Hooff zukommen/ laſſen einhaͤndigen.
Nach dem nun dieſe zweyte Zuſammenſetzung geſchehen/ muſte ſich alles vor den Waffen der Bundsverwandten ſchmucken vnd biegen.
Dann die Kayſer- vnd Bayriſche lieſſen ſich biß in Bayern zuruͤck/ vnd zwar noch tieffer/ als nie zuvorn treiben.
Der Hertzog ſelbſt ſahe ſich vmb wegen eines ſichern Orths/ vnd fand nichts in ſeinem gantzen Land; alſo daß/ da wir nur vber den Jnſtrom kommen koͤnnen/ wie wir vber die Donaw/ vnd vber den Lech geſetzt hatten/ neben Jngolſtatt jhm gar nichts ſolt vberblieben ſeyn/ das vnſerm guten Gluͤck nicht gewichen waͤre.
Endlich fand ſich kein ander Mittel/ dem Hertzogen ſeine empfangene Wunden zuheylen/ als der Reichsfriede; vnd muſte der Kayſer hieran/ wie hefftig die Spanier ſich gleich darwieder ſperreten/ vnd wie viel ſtuͤcklein ſie zu Werck gerichtet/ den Frieden im Rauch zuvernichten.
Das XI. Capitel.
Was der Teutſche Fried der Cron Franckreich vor Vortheil gebracht habe.
WAß der Friede deß Roͤmiſchen Reichs Teutſcher Nation vns vor Vortheil gebracht/ vnd was Nutzen auß derſelben Quell an vns in vnſern eygenen Affaires erwachſen/ will ich in kurtzen Worten vermelden.
Nun mag man mit beſtand der Warheit ſagen/ daß/ ſo lang der Krieg in Teutſchland geweeret/ vnd das jenige Fewr/ welches ſo lang in hoher Loche gebrand/ vnd ſo ſchwehrlich zu dempffen iſt geweſen/ vmbſich gefreſſen/ kein einiger vnder den Bundsverwandten jhm die geringſte Sicher- vnd Gewißheit deß ſeinigen nicht hat einbilden koͤnnen; zumahl ein einige Schlacht/ ſo der Kayſer wieder die Schwediſche moͤgen gewinnen/ jhm das gantze Land vnderwuͤrffich gemacht haͤtte/ in welchem zu dieſen Zeiten die allerbeſte Kriegsleuthe/ ſo in Europa zufinden/ herfuͤr wachſen.
Nach ſolchem haͤtte jhn nichts mehr koͤnnen auffhalten/ mit einer vnzahlbaren Macht ſich hienzu wenden/ wo er nur Gewalt/ vnnd allem Anſehen nach/ waͤr Franckreich der rechte Orth/ ſich zuergieſſen geweſen; zumahl dieſes Koͤnigreich vor andern Landen Mittel hat/ vnſer Feinde Geldgeitz vnd Rachgierigkeit zuerſaͤttigen.
Darbey nehme ein jeder ab/ wie bey ſolchem harten Zuſtand/ vnſere eroberte Orth in Flandern vnd Jtalien/ vnd vnſere Affaires in Cathalonien ſich ſolten befunden haben; vnd ob nicht Spanien ſich ſeines Vngluͤcks wieder erhohlet/ vnd es der Cron Kranckreich/ welche ſo vbel mit jhme vmbgegangen/ in den Buſen wieder geſchoben hätte.
Jſt demnach kein geringer Dienſt/ den der geheimbſte Raht der Cron geleiſtet/ wann er zumahl viel gewuͤrcket vnd ſich bemuͤhet hat/ ein ſo gefaͤhrlichen Krieg zuſtillen/ vnd eine Quell/ die nicht er/ ſondern andere vffgegraben/ wieder verſtopfft hat.
Zum andern/ verſichert vns der Teutſche Fried nicht allein wider ſo rechtmaͤſſige Forcht/ vnd ſetzt vns nicht nur in ſolchen Stand/ daß wir nunmehr nur geringen Verluſt/ vnd zwahr von vnſerm Gewinn koͤnnen leyden; ſondern gibt vns auch mercklichen Vortheil gegen dem Feinde/ den wir noch vbrig haben/ nemlich gegen Spanien:
Vnd wann ein Streich vom Himmel es haͤtte nicht hinderhalten/ waͤr er durch vns den Frieden anzunehmen genoͤthiget worden/ ob er ſchon demſelben gantz halßſtarriger Weiſe jederzeit abgeſchlagen.
Vnd vber die jenige Macht ſo wir jederzeit vff den Beinen gehabt/ gegen den Niederlanden zuſtehen/ vnd allzeit die Oberhand/ ſo wohl an Mann hafftigkeit/ als an der Zahl/ behalten; habẽ wir/ ohne Noth einiger newen Vnkoſten/ die aller kernhaffteſte Armte koͤnnen auß Teutſchland ziehen/ ſo von weichen oder fliehen nichts weiß/ ſondern deß obſiegens mehr gewohnet iſt/ als in langer Zeit gehoͤret worden.
Auch hatten wir die Freyheit auß allen andern Armeen in demſelben Land/ ja auß deß Kayſers Voͤlckern ſelbſt die Blum vnnd den Kern an Kuechten vnd Hauptleuthen zu wehlen/ vnd ſolche wieder Spanien zugebrauchen:
da hiengegen Spanien nicht ein einigen Knecht/ ohne ſonderliche Vnkoſten/ vnd der nicht vber die maſſen viel koſte/ vberkommen; zumahl dem Kayſer auch die Haͤnde/ vermoͤg der Friedens-Tractaten gebunden ſind/ daß er weder vor ſich ſelbſt/ oder durch andere/ weder als Keyſer/ noch Ertzhertzog in Oeſterreich dem Spanier keine Huͤlff leyſten darff.
Drittens/ haben wir vns nicht nur durch dieſen Frieden von der Gefahr vnſers letzten Vndergangs/ der vns immerdar vber dem Haupt ſchwebete/ ledig vnd frey gemacht/ vnnd vns von den abgedanckten Armeen in Teutſchland nach belieben verſtaͤrcket; ſondern vns verbleibt noch ein veſtes vnd beſtaͤndiges Gut/ ja ein groſſes Land/ nemlich das Obere vnd Vndere Elſaß.
Hie will ich nicht erzehlen/ was das Elſas vor ein Land ſey/ zumahl daſſelbe wegen ſeiner Schoͤn- vnd Fruchtbarkeit das Frantzoͤſiſche Turaine, vnd die Welſche Lambardey mag genennet werden:
es wird begoſſen von einem der ſchoͤnſten vnd Schiffreicheſten Waſſer der gantzen Chriſtenheit/ nemlich vom Rhein; hat oben zu Haupten die fuͤrnehmſte Veſtung Teutſchen Landes/ nemlich Breyſach/ vermittels deren man Sicherheit oder Forcht den Schweitzern anbiethet/ nach dem ſie ſich wohl oder vbel gegen dieſer Cron bezeugen/ welcher geſtalt der Frantzoſen Nahm biß in Tyrol vnd Bayern beruͤhmt wird; endlich auch (welchs zum hoͤchſten zubeobachten) das Hertzogthumb Lothringen zwiſchen ſich vnd Franckreich gefaſſet/ vnd vff der Seiten gegen Teutſchland/ wann es vns bleibt/ bedecket; da es aber ſeinem vorigen Herꝛn wieder zukompt/ dennoch mehr als zuvor an Franckreich zuhafften vervrſachet.
Zum vierdten haben wir nicht nur Breyſach vnd Philipsburg vermoͤg deß Teutſchen Friedens/ eygen/ ſondern koͤnnen auch ſolcher geſtalt vnſere Bundsverwandten in Teutſchland/ ſo lang ſie ſich an vnſere Freundſchafft halten/ beſchuͤtzen/ vnd ſie ſelbſt durch dieſen nicht geringen Zaum der Cron Franckreich allen genuͤgen zuerweiſen/ da ſie je wolten auß dem Geſchirꝛ ſchlagen/ auß Lieb oder mit Widerwillen anfuͤhren/ vnd eben dieſe beyde Orth geben vns nachmahlen den Rhein wieder vnder vnſeren Gewalt/ an welchem die Statt Straßburg/ als im Mittel gelegen/ vns hinderte: nunmehr aber ſelbiger Statt entweder zur Vormaur/ oder zur Blocquierung oben vñ vnden dienen:
Dannenhero ſie gleichſam gezwungen iſt/ vber die vhralte Zuneygung/ es mit vns zuhalten/ nach deme ſie verſpuͤhret/ daß ſie wieder den Ehrgeitz jhrer Feinde verwahrt/ vnd auſſer aller Gefahr der argliſtigen Angriffe verſichert iſt.
Vff ſolche weiß wird auch die vndere Pfaltz im Zaum gehalten; vnd wann der Churfuͤrſt/ der vns zum Theil ſeiner Reſtitution wird zudancken haben/ vnbeſonnener Weiſe einigem benachbarten Catholiſchen Stand ſolte beſchwehrlich fallen/ oder deß Koͤnigs widerſpenſtigen Vnderthanen die geringſte Huͤlff erweiſen/ wuͤrden wir jhn wegen dieſer Nachbarſchafft/ vnd durch ſcharpffen Einfall/ in ſeine Landſchafften/ ſo wegen Philipsburg ſtuͤndlich geſchehen koͤnnen/ leichtlich davon abhalten.
Zum fuͤnfften/ gibt vns der Teutſche Fried allen dieſen Vortheil/ vnd zwackt jhn dem Hauß Oeſterreich/ ſonderlich aber den Spaniern ab/ in deme das Elſaß dem einen Stamm entzogen bleibt.
Hie wird die Lini/ nach welcher die Jtalianiſche Macht in Flandern vngehindert pflegte heranzukom̃en vnterbrochen/ vñ die Vnderpfaltz auß jren Haͤndẽ geriſſen; auch daß ſie nicht moͤgen ein Glied deß Roͤm.
Reichs werden/ vnd an der Moſel/ wie auch am Rheinſtrom jhr Anſehen behalten/ vnd den Staͤnden fernere Forcht einjagen/ verhindert.
Zum ſechſten werden durch den Teutſchen Frieden die drey Biſchthumb Metz/ Thul vnd Verdun dieſer Cron ſolcher geſtalt ein verleibt/ vnd angehaͤngt/ daß wir ſie in aller Hoheit/ vnd ohne einige Dependentz vom Roͤm.
Reich beſitzen; an ſtatt die Jnwohner der erwehnten dreyen Biſchthummer/ vor dieſem Krieg/ vnd ehe das Parlament in der Statt Metz auffgerichtet worden/ die Endvrtheil bey der Kayſerlichen Kammer zu Speyer zuerlangen/ ſchuldig waren:
Dannenhero eygentlich jhre Gemuͤther vnd Zuneygungen ſich trenneten/ daß ſie halb Frantzoͤſiſchvnd halb Kayſeriſch geſinnet geweſen.
Wahr/ daß bey deß vorigen Koͤnigs Regierung man vermeinte/ dieſer Vngelegenheit waͤr abgeholffen/ vnd durch Einſetzung eines Parlaments in der Statt Metz/ wie gemeld/ ſolche Spaltung verglichen; Aber es war nur eine gefaßte Meynung/ vnd erlangte den Zweck nicht; zumahl man bey Einſetzung deſſelben Parlaments kein ander Abſehen gehabt/ als Geld zu machen/ wann man die Stellen an groſſes Geld ſchluͤge/ auch geſinnet war/ da der Fried erfolgete/ dieſelbe Ehrenſtellen Schad- vnd Klagloß zuhalten/ vnd zuverſtatten/ daß der dreyen Biſchſtummer Weſen wieder in den vorigen Stand/ als ſie vor dieſem Krieg waren/ kommen ſolten.
Welches dann vnder andern Puncten der Cardinal Richelieu, nach deß Königs Vorſatz vnd Meynung/ in die Inſtruction laſſen einſetzen; welcher dann noch ferner wolte/ daß alles was wir in Tetſchland erworben hatten/ einig vnd allein dahin ſolte verwendet werden/ damit der Pfaltzgraff zu voͤlliger Reſtitution gelangen/ vnd die Chur in dem Hauß Bayern veſt bleiben moͤgte.
Nach deme aber vnſere Waffen ein ſo gluͤcklichen Lauff bekom̃en/ vnd vnder dieſer Regierung wir ſo groſſen Progreß gethan/ haben wir Mittel in die Haͤnde gefaßt/ ein Theil von vnſer Beuth zu deß Hauſes Pfaltz Ergetzung fahren zulaſſen/ vnd dennoch den voͤlligen vnd vnvmbſchriebenen Poſſeß der dreyen Biſchſtummer/ mit deß Roͤm.
Kayſers vnd der ſambtlichen Staͤnden deß Roͤm.
Reichs Bewilligung erhalten.
Alſo daß alles/ was vor vielen Jahren Carolus V. wegen der Statt Metz nach dem Paſſawiſchen Vertrag/ vnd juͤngſt der Wallenſteiner auß gleichem Furdament/ vnd zu weit tiefferem Beginnen/ als wir eben vns in der Brlaͤgerung vor der Statt Roſchelle vertieffet/ der Regenſpurgeriſche Reichstag abgewendet haͤtt/ vorgenommen/ vnd in andern Tractaͤtlein zuſehen/ wir hien fuͤhro nicht mehr zufoͤrchten haben.
Zum ſiebenden/ haben wir das fuͤrnehmſte Stuͤck vnſers Vorhabens/ als wir den Krieg anfingen/ erhalten/ nemlich dem Hauß Oeſterreich in Teutſchland ſo rechtmaͤſſige Schrancken/ vnd ſtarcke Raamen geſetzt/ daß es dieſelbe nicht leichtlich vmbreiſſen/ oder vberſchreitten wird.
Vnd eben durch dieſen Frieden haben wir dieſes hochmuͤtigen Hauſes langgefaſte Hoffnung/ welche dem Kayſer gantz Teutſchland ſolte vnderwerffen/ biß vff den duͤrren Grund erſchöpffet; den Staͤnden vnd Reichs Abſchieden jhre Privilegien vnd Staͤrcke wider laſſen geben/ vnd dieſelbe gleichſam auß der Spaniſchen Dienſtbarkeit gezogen/ daß ſie/ wie bißhero geſchehen/ die Achts-Erklaͤrungen vnd die Reichs Kriegswaffen/ nach eines andern Sinn/ blinder Weiſe/ nicht tragen muͤſſen.
Wir haben/ mit einem Wort zuſagen/ der Teutſchen Beruhigung ein weit veſtern Grund gelegt/ als ſie zuvor nicht gehabt/ vnd den Fuͤrſten deſſelbigen Landes allen Argwohn vnd Forcht/ ſo die Trennung in abſonderlichen Religionsſachen vervrſachte/ benommen.
Dañ es werden die Catholiſche ſich nicht mehr ſo veſt an deß Kayſers Nutzen verbinden/ weil ſie ein weit veſteren Schutz wieder der Proteſtirenden Vorhaben in der Frantzoſen Freundſchafft vnd Nachbarſchafft gefunden.
So werden auch die Proteſtierenden mehr ruhiger/ als zuvor ſeyn koͤnnen/ weil ſie gleichen Schirm vnd Schutz von vns haben/ der jhnen auch nicht weniger/ als von Schwediſcher Seiten her/ in Sachen/ die zu Oßnabruck vnd anderſtwo ſind abgehandelt vnd beſchloſſen worden/ ſoll manglen.
Wann dann nun weder dieſe/ noch jene den Geiſt deſſelben frembden Hauſes/ deſſen Freundſchafft vnd Haß eben viel nutzet oder ſchadet/ nicht weiter foͤrchten/ werden ſie auch kein andere Gedancken faſſen/ als wie man dem rechtmaͤſſigen vnd Erbfeinde deß Chriſtlichen Namens begegnen/ vnd wieder dieſen bruͤllenden Loͤwen/ der ohn vnderlaß ſuchet vnd naget/ ob er einiges Glied verſchlingen moͤge/ dermahl eins ſich erkuͤhnen doͤrffen.
Das XII. Capitel.
Was vor Zuͤge der Hertzog von Orleans, der Hertzog von Anguien, vnd andere Feldherꝛn/ in Flandern gethan haben.
DAs Teutſche Weſen hab ich in einem vnvnderbrochenen Lauff wollen zu End bringen/ vnd nur eingebildet/ es werde der guͤnſtige Leſer beſſern genuͤgen daran haben/ wann ich den gantzen Bericht ohn Einmiſchung vnderſchiedlichen zufaͤlligen Dingen von andern Enden haͤtte zerſtöret/ ob ſchon nicht wenige zu eben derſelben Zeit vorgangen/ vnd vieler ehrlicher Leuthe verlangen erwecket/ auch demnach in der Chronick an vollem Blatt ſolten geleſen werden.
Doch hab ich mir nicht eben eine Hiſtori hie von zuſchreiben vorgenom̃en/ ſondern will mich deren bedienen/ vnd etliche gewiſſe Geſchichten darauß entlehnen/ auff daß ſie den Grund meiner vernuͤnfftigen Reden/ ſo ich auffrichte wie einen Baw/ vnnd den Vrſprung meiner Schlußreden/ ſo ich herauß ziehe/ machen.
Vmb welcher Vrſachen willen ich mich auch ſo gar aͤngſtiglich denſelben Geſatz vnd Ordnungen nicht vnderwerffe/ vnd wann/ was zu meinem Vorhaben dienlich/ nur wahr iſt/ achte ichs ſehr wenig/ ob gleich in dem vbrigen einige Kluͤfften/ oder Mangel erſcheinet.
Solcher geſtalt werdẽ wir vns zuruck nach Flandern muͤſſen begebẽ/ nach deme wir von dannen zu Eroberung der Veſtung Diedenhoven waren herauffgezogen/ auff daß wir vor der gantzen Welt ſehen laſſen/ was der Hertzog von Orleans vor hohe Thaten vber welche ſich auch die gantze Poſteritaͤt wird zuverwundern haben/ die auch als die allerherꝛliſte Bluͤmlein zu der Koͤnigin Regierung gehoͤren/ verrichtet.
Auch konte man kein geringere Frucht von ſolchem Aſt/ der auß Henrico IV. dem groſſen entſproſſen/ noch von deſſelben Geſchlechts Perſon/ was Gemeines erwarten.
Wahr/ daß dieſes Printzen Tugend etliche Jahr vber in ſich ſelbſt verborgen gelegen/ dieweil ſie nicht funden/ da ſie ſich außſtrecken koͤnte/ alſo daß in ſelbiger widrigen Zeit jhme geſchehen/ wie dem Waſſer/ das man mit Dann- vnd Schußbrettern vffhaͤlt.
So bald aber ein beſſere Begebenheit ſolche Hindernuß vffgehoben/ vnd der natuͤrliche Lauff angehen koͤnnen/ hat man alſo bald ſtrenge vnd nutzliche Verrichtungen verſpuͤhret/ ſo fern/ daß auch der Sieg von der jenigen Armee/ die er gefuͤhret/ nimmer abweichen wollen.
Zumahl auch nie kein Feldherꝛ mit beſſerem Sinn gefochten/ vnd weniger eygenen Nutzen/ als die Ehr/ geſuchet/ welcher geſtalt er jederzeit vffrichtig gangen/ vnd zu deß Koͤnigs Dienſten vnd Nutzen ſein beſtes gethan.
Vnd iſt gleich Anfangs an ſeinem Heroiſchen Gemuͤth dieſes zumercken/ daß er/ was hinder jhm ſteckte/ nicht durch mittelmaͤſſiges Vorhaben/ ſondern bey einem Hauptwerck wollen ſehen laſſen.
Alſo wolte er in ſeinem erſten Feldzug kein andern Orth vornehmen/ als den man biß daher vor vnvberwindlich gehalten/ vnd Graͤvelingen vberwaͤltigen/ welches vnder dem vorigen Koͤnige ein vnmuͤglich Ding geſchienen/ ob ſchon mehr dann gewiß/ daß derſelbe ein Aug daruff geworffen/ vnd der Printz von Vranien dem Cardinal Richelieu durch H. Heuͤſt ſolches vortragen laſſen/ auff daß man den Weg/ Duͤnkirchen zugewinnen/ ſolcher geſtalt eroͤffnete/ vmb welches Orths willen dann die Belägerung der Stat Graͤvelingen angeſehen war.
Wie dennoch dz Werck vor ſich ſelbſt eine Begierd erweckte/ alſo befanden ſich auch ſo groſſe Beſchwerlichkeiten/ davon abzulaſſen/ daß man es gar nicht angreiffen doͤrffen.
Gleich wie aber (wann mir erlaubt ſeyn ſoll/ ein Vergleichung heyliger Sachen vff eines Printzen Thun zuziehen/ nach dem der Himmel auß lauter Lieb vns denſelben gegeben/ vnd die Vnderthanen ſeinet wegen voller Hoffnung vñ Frewden ſtecken) Gott den Baw deß Tempels dem Salomon vorbehalten/ ob ſchon David das Werck zufuͤhren gedachte; alſo hat es jhme gefallen/ das/ waß man vnder der Regierung ſeines Vatters nicht hat hoffen koͤnnen/ vnder deß Sohns Verwaltung erfuͤllet worden/ vnd beydes Graͤvelingen vnd Duͤnkirchen vnder Ludovici XIV. Kriegs Macht ſich beugen muͤſſen/ da doch Ludovicus XIII. ſie nicht einmahl ſchrecken doͤrffen.
Auff daß nun ein ſo ſchwehres Werck zu End gefuͤhrt wuͤrde/ nach dem es einmahl reſolvirt worden/ theilten Jhre Durchleuchten das gantze Heer in drey Hauffen/ welche drey vnderſchiedliche Wege vor ſich nahmen; vnd gerieth dieſer Kriegsliſt ſo wohl/ daß er ohn Widerſtand bey einer Schantz/ vff dem Wege nach Graͤvelingen gleichſam eyntzelen vor bey gegangen.
Es waͤr aber ſolches ein vnvollkommen Werck geweſen/ vnd haͤtte gar keinen Nutzen gebracht/ da die Hollaͤnder nicht zugleich Hand angeleget/ vnd/ nach dem es mit jhnen verglichen vnd abgezirckelt geweſen/ der Admiral Tromp mit ſeinen Schiffen/ den Secours, ſo zur See dem Orth moͤgen zukommen/ zuverhindern waͤre commandirt worden.
Auff daß nun alles ſeine gewiſſe Richtigkeit haͤtte/ vnd wir noch einigen andern Vortheil zu Befoͤrderung der vorgenomenen Belaͤgerung/ von den Hollaͤndern haben koͤnten/ wird kein Menſch zweiffeln/ daß Jhrer Durchleuchten Perſon das fuͤrnehmſte Abſehen geweſen/ vnd alles zuwegen gebracht habe.
Dannoch iſt auch wahr/ daß man bey Hoff gantz nichts vergeſſen/ ſie dahien zubringen/ vnd darff wohl ſagen/ daß die abſonderliche Dienſte/ die der Cardinal bey dem Printzen von Vranien/ vnd deſſen Correſpondentz er biß in deſſeiben Tod vnderhalten/ dieſem Vorhaben vnd Begehren nichts geſchadet haben.
Dem ſeye nun wie jhm wolle/ Tromp hinderte nicht ſo viel/ daß nicht einige Huͤlff hienein geloffen/ zumahl keine menſchliche Macht hindern koͤnnen/ daß nicht das Meer taͤglich ſich in die Graͤben ergoſſen.
Dannenhero man deſto groͤſſer Muͤhe vnd Gefahr hatte/ hienuͤber zu ſetzen/ alſo daß auch etliche der vnſern druͤber zu kurtz kommen/ vnd als die Bruͤck/ ſo zum vberlauffen gemacht war/ gebrochen/ jhr Leben einbuͤſſen muͤſſen.
Endlich fieng die Statt an zu parlamentieren/ nach dem deß Marſchalcks Milleray Mine geſprungen/ vnd die vorgenommene Paſtey ſo weit herunder geworffen/ daß vierhundert Mann ſich daſelbſt verſchantzen koͤñen; alſo daß man auß dieſem Poſten den Orth/ da er ſich nicht ergeben haͤtte/ vberwaͤltigen moͤgen.
Ja dieſer Marſchalck/ der in der Kunſt/ ein Veſtung zubelaͤgern ſehr klug vnd wohlerfahren iſt/ hatte noch die Gedult/ ein zweyte Mine zugraben/ weil die erſte ſeines Gefallens nicht gewuͤrck et/ vnd nicht Raum genug zu ſeinen Voͤlckern gemacht.
An ſtatt der Marſchalck Gaſſion/ der vff der andern Seite angefallen/ nicht mehr dann eine Mine graben laſſen/ die zwar geſprungen/ vnd jhm Anlaßgegeben/ mit hoͤchſter Muͤhe Poſten zufaſſen/ aber zu wenigem Fortgang/ dieweil er auß demſelben den Feind zur Vbergab nicht bringen/ noch ſich an einem engen Platz/ da er angegriffen ſolt worden ſeyn/ halten mögen.
Wahr/ daß ſein Werck anfangs beſſer fortgieng/ als deß andern/ entweder auß Eyffer/ der jhm angebohren/ alſo/ daß er der Voͤlcker gar nicht geſchonet/ in deme der ander nach der Schnur gieng/ vnd ſich ſorgfaͤltig verwahrte; oder auch wegen groͤſſerem Ernſt der Spanier den ſie an ſolchem Orth ſpuͤhren lieſſen/ in deme Gaſſion es mit den Jtalianern zuthun hatte.
Aber der Vortheil deß letzten Gluͤcks/ dadurch das vorige gekroͤnet worden/ erhielt der Marſchalck Milleray/ wie droben erzehlt worden.
Hie will ich ein gewiſſen Zufall nicht vergeſſen/ dadurch die Eroberung Graͤvelingen beſchleunigt/ vnd die Zeit der Belaͤgerung vmb ein merckliches iſt verkuͤrtzt worden/ daß nemlich der Feind gleich anfangs die Philippen Schantz verlaſſen/ welche gleichwohl/ als nahe an der See gelegen; die Gemeinſchafft mit der Statt vnd der See vnderhielte/ auch wegen jhrer Veſte/ vns wohletliche Tage/ wañ man ſie behaubten wollen/ haͤtte vffgehalten.
Es geſchah aber gar nicht/ wie man ins gemein glauben wollen/ auß Kleinmuͤthigkeit vnd Forcht; dann man auch dem Feind kein Vnrecht ſoll laſſen widerfahren/ ſondern nach der Regel der Klugheit/ nemlich die Mannſchafft/ ſo drinnen lag/ zuerhalten/ vnd die Beſatzung in der Statt/ weil hieran Mangel erſchiene/ zuverſtaͤrcken/ daß der Commendant Ordre empfieng/ bey Nacht abzuziehen/ wann er nemlich zuvorderſt die Schantz vndergraben vnnd mit Pulver vnderlegt haͤtte/ die Vnſern bey dem erſten Eintritt in die Luff zuſprengen/ welches aber jhnen nicht angangen.
Hierauß iſt abzunehmen/ daß vnder zwoen Vngelegenheiten/ man die geringere muß ergreiffen/ vnd fahren laſſen/ was am wenigſten ſchadet/ auff daß man das mehrere behaupte.
Der Gehorſam/ ſo der Commendant in der Philippin Schantz dem Gubernator in Graͤvelingen geleiſtet/ mag vnſern Helden eine Lection ſeyn/ welche mit groſſer Muͤhe dahien zubringen waͤren/ daß ſie ein guten Orth/ ſo geringſchaͤtzig fahren lieſſen/ ehe ſie jhn theur genug anbraͤchten/ vnd nach ruͤhmlicher Gegenwehr vbergeben.
Auff daß nun die Herꝛlichkeit einer ſolchen Eroberung vollkommen waͤr/ vnd kein einiger Strahle deß Militariſchen Liechtes vnd Verſtands ermanglete/ kam Piccolomini mit ſeiner Armee vff vnſere Lauffgraͤben angezogen/ als wolte er etwas verſuchen; da dann jhre Durchleuchten ſich in Poſtur geſtelt/ jhn mit ſeiner Armee zuempfangen/ vnd mit der allerehrlichſten Kriegsmanier abzuweiſen.
Derſelb hielt ſich aber der Ehre nicht wuͤrdig/ vnd beſchawete nur allein/ was dieſer Printz verrichtet/ auſſerhalb daß er mit ſeiner Gegenwart den Triumph helffen zieren.
Wie nun die Hollaͤnder bey Eroberung Graͤvelingen nicht wenig gethan/ alſo hat auch die Belaͤgerung Graͤvelingen nicht wenig zu Eroberung deß Saß von Gend geholffen; zumahl der Printz von Vranien jhm wiſſen zu Nutz zumachen/ daß ſich Piccolomini mit der Spaniſchen Armee wieder vns vertiefft hatte/ ob er vielleicht die Belaͤgerung koͤnte auffheben; Welcher geſtalt das Saß von Gent iſt vbergangen/ daß nunmehr die Herꝛn Staaden ein veſten Fuß in Flandern geſetzt/ nach deme ſie in vorigen Zeiten nimmer koͤnnen daran kommen/ zum wenigſten beharꝛlich bleiben.
So richtig vnd gewiß iſt es/ daß ſo lang die Herꝛn Staaden vnd wir auß getroffenem Vergleich gewuͤrcket/ vnd beyde Nationen ſich wohl verſtanden/ das Gluͤck jhnen bey zuſtehen nicht hat vnderlaſſen koͤnnen; oder da es ſich jederweilen etwas kaltſinnig gegen jhnen erzeigt/ doch nicht lang/ noch hochſchaͤdlich geſchehen.
Nach Eroberung der Statt Graͤvelingen begab ſich der Hertzog von Orleans nach Hooff/ da ſeine Gegenwart noͤthig; vnd der Marſchalck Geſſion/ deme vnder deſſen die Armee anbefohlen blieb/ ob er ſchon hernach dieſelbe mit dem Hertzogen von Elbæuf getheilet/ erobert den newen Graben/ ſchleifft jhn nach Notturfft/ vnd eroͤffnet den vnſern die Gemeinſchafft mit Flandern auß dem Land Artois, welche dieſer Graben hinderte.
Auch vberwaͤltigter den Poſten Owaten/ an deme wegen vnſers Vorhabens vff Flandern ſehr viel gelegen/ vnnd dannenhero ſehr ſchwerlich zuerhalten war/ weil allenthalben herumb die feindliche Beſatzungen lagen/ vnd gleichſam bloequirt hielten.
Der Hertzog von Elbæuf vnderfieng den Orth zubehaupten/ wie er auch gethan/ mit einem Theil ſeiner Voͤlcker/ vnder deſſen der Marſchalck Gaſſion die vbrige Voͤlcker vff deß Feinds Boden lieſſe reiche Beuthe vnd Vnderhaltung ſuchen.
Von welcher Stund an dieſer Nahm gefoͤrchtet worden/ der jhnen auch manchen Angſtſchweiß abgetrungen/ als ſie jhn in jhrem Land muͤſſen ſchier nach belieben hauſen laſſen.
Das XII. Capitel.
Wie der Hertzog von Orleans, vnd die beyde Marſchalck Gaſſion vñ Ranzau vber die Kolm kommen/ Mardick/ Burburg/ Bethunen/ Armentiers/ vnd andere mehr Plaͤtz vff der Kolm vnd der Lyß eingenommen/ wie der Printz von Vranien/ durch obgedachter beyder Marſchaͤlcke Vorſchub vber den Canal zu Bruͤck/ vnd vber die zwo Schleuſen geſetzt.
WEil nun der Hertzog von Orleans in ſeinem erſten Feldzug ſo groſſes Gluͤck gehabt/ ließ er ſich noch groͤſſern Eyffer vberlauffen/ als er je biß dahin zu deß Koͤnigs Dienſten bezeugt hatte/ vnd vnderfing den Feldzug im folgenden Jahr abermahls/ wie er jhn dem Hertzogen von Elbæuf vnd dem Marſchalck Gaſſion hatte bey ſeinem Abreiſen anvertrawt.
Dann der Anfang war mit Graͤvelingen gemacht vnd ſolte ſich mit Duͤnkirchen enden; Zumahl auch der Orth bey ſeinem letzten Feldzug vbergangen/ als der Hertzog von Anguien, wie ich an ſeinem Orth werde melden/ die letzte Hand angelegt.
Auff daß man nun an Duͤnkirchen kommen moͤgt/ muſte man ohne Vmbſchweiff vnd auß hoͤchſter Nothwendigkeit Mardick/ als ein fern gelegenes Auſſenwerck/ oder abgeſondertes Citadelle gewinnen.
Es befand ſich aber die hoͤchſte Beſchwerlichkeit/ weit groͤſſer/ als von Calais nach Graͤvelingen/ alſo allie nach Mardick zugelangen/ dieweil die Kolm ein Fluß ohne Paß ſie ſcheydete/ vnd eine ſtarcke Kriegsmacht zu hindern auffwartete.
Hie waͤr der offentliche Einfall zuſchwach/ vnd der Verſuch zuvermeſſen geweſen.
Darumb muſten Jhre Durchl. ſich zu den Kriegsliſten wenden/ vnd dem Feind ein gleichen Trunck einſchencken; zumahl ſie jhr Abſehen gerichtet/ wo jhr Sinn gar nicht hien ſtunde.
Nun fande ſich nur ein einiges Orth die Abtsbruͤcke/ da man eine Bruͤck legen moͤgen/ daß es der Feind weder mercken/ noch erachten ſolten; dieweil etliche Daͤmme/ ſo ſie im vorigen Jahr vmb die Gegend durch geſtochen/ das Land biß in zwo Meilen jenſeit dieſes Paſſes/ vberſchwemmet hatten.
Dennoch traffen Villequier vnd Lermont den Paß mit jhren Bulonniſchen Truppen/ vnd den dreyen Regimentern/ ſo man auß Owarten/ zu jhrem Behuff gezogen hatte; vnd erwarteten/ biß der Marſchalck Gaſſion/ der bey einem verglichenen Gemerck vnd Zeychen zu jhnen ſolte ſtoſſen/ auch heran kaͤme.
Die vnſern durch brochen allen Wiederſtand/ ſo jhnen jenſeit der Kolm/ vnd der kleinen Leyen/ an einem fernern Waſſer/ vffſtieſſe/ wie wohl mit groſſem Gewalt.
Villequier thaͤt allhie ſehr herꝛlichen Dienſt/ wie auch an allen Enden in Flandern/ da er ſich gefunden.
Lermont thaͤt auch ſein beſtes.
Von dem Marſchalck Gaſſion iſt nichts weiter zu ſagen als daß er das Werck gefuͤhrt/ vnder deß Hertzogen von Orleans Commando, auff daß jedermaͤnniglich verſtehe/ daß er nach dem Hertzogen das beſte Theil von der Ehr davon getragen.
Jch hab den Bericht von dieſem Paß geſehen/ den Jhre Durchleuchtigkeit mit eygener Hand/ ſo gar ſcharpffſinnig vnd voͤllig gethan/ daß man darauß wohl mag abnehmen/ wie bey jhme Thaten thun nicht viel mehr Muͤhe macht/ als Thaten beſchreiben/ welcher geſtalt der vorhergangene Entwurff allerding kernhafftig vnd lauter ſeyn muß.
Hie kan ich zwey Bedencken ſtillſchweigend nicht vorbey gehen/ auff daß man dieſen Paß deſto hoͤher halte/ vnd das herꝛliche Gluͤck mehr preiſe.
Das erſte/ daß alle vnd jede Beſchwerden/ ſo man Jhrer Durchleuchtigkeit vorlegte/ vnd das Werck wohl abwenden koͤnnen/ ſein Gemuͤth gar wenig beruͤhrten/ welches nur deſto hefftiger dadurch angetrieben wuͤrde.
Das andere/ daß vnſere Soldaten zu Fuß mit ſolchem Muth vnd mit groſſer Frewd vber ein ertrunckenes Land zwo Meilen fortgeruckt/ jhre Kleyder vnd Geweer vff den Koͤpffen getragen/ vnd jederweilen ſchwimmen muͤſſen/ wie dann auch jhrer etliche ertruncken.
Jn der Flandriſchen Chronick iſt zum Wunder vffgezeichnet/ wie die Spanier zweymahl vber das Meer/ bey dem Ablauff ohne Schiff geſetzet/ vnder Mondragon die Statt Goez zu entſetzen/ ſchier nahe zwo Meilen Gangs; vnd dann vnder Oſorio Ulloa, von der kleinen Philippinen Jnſel/ biß nach Duyveland, von ſchier gleicher Diſtantz.
Nun wird die Frantzoͤſiſche Chronick etwz gleiches berichten/ vnd in ſolcher Occaſion vnſer Nation zu loben wiſſen/ zumahl die ſeltzame vnd wunderliche Tugend bey vnſers Koͤnigs Regierung in den Zeitregiſtern eben ſo wohl als die gemeine vnd gewohnliche Geſchichten jhre Stell werden finden.
Wie nun der Paß vber die Kolm den Weg nach Mardick eroͤffnet/ ließ ſich der Hertzog von Orleans bald hernach daſelbſt findẽ/ macht der Belaͤgerung ein Anfang/ vnd erobert den Orth noch ehe ein Monat zu End geloffen.
Hie galt es berathens/ ob man Duͤnkirchen/ oder Kamerich ſolte angreiffen/ zu welchem letzten Jhre Durchl. den beſten Luſt hatten/ da man nur von Hooff/ was zu einer ſo wichtigen Belaͤgerung er begehrt/ haͤtte zur Hand bringen koͤnnen.
Dieweil ſolches aber vnmuͤglich war/ ſchlug ſich die Armee nach Lintz/ ein kleinen/ doch wohl befeſtigten Orth/ zwiſchen den beyden Waſſern Kolm/ oder vielmehr zwiſchen zweyen Moraſſen/ ſo beyde Waſſer machen/ gelegen; da ſchwehrlich bey zukommen/ als vber einen Dam̃/ den der Feind verwahrte/ vnd an vielen vnderſchiedlichen Orthen durchgeſchnitten hatte.
Doch erobert man alles geſchwind/ vnd legt ſich vor Burburg/ welcher Orth neben Lintz ſich auch ergeben muͤſſen/ ob wir ſchon keine Lauffgraͤben darumb her gezogen/ alles deſto geſchwinder zu vollenden.
Wie nun Burburg vber/ macht ſich die Armeen an Marwiller/ willer/ einen fuͤglichen Paß an die Liß zu oͤffnen/ alſo daß wir Bethunen deſto vnſchwerer belaͤgern koͤnnen; wie nun der ſelbe Orth wohl beveſtiget/ aber mit Mannſchafft vbel verſehen war/ alſo erobert Jhre Durchl. demſelben vff den dritten Tag.
Hie bekam der Marſchalck Gaſſion Ordre St. Venant anzugreiffen/ wie dann der Marſchalck Ranzaw ſich an Liliers machte/ vnd beyde Orth in dreyen Tagen zum Gehorſam brachten.
Hiernechſt kehrt Jhre Durchl. wider nach Hooff/ vnd befahl die Armee gedachten beyden Marſchaͤlcken/ die dann/ nach deme Gaſſion die Mott im Wald eingenommen/ jhre Voͤlcker zuſammen fuͤhrten/ vnd Armentiers angriffen.
Der Widerſtand bey dieſer groſſen vnd wohlbewohnten Statt war gering/ alſo daß man hier ſagen ſolt/ ſie haͤtte ſich allein auß Schrecken ergeben; zumahl ſie vnder vnſerer Gewalt ein denckwuͤrdige Belaͤgerung außgeſtanden/ vnd die gantze Niederlaͤndiſche Macht lang vffgehalten/ ob ſchon der Ertzhertzog ſelbſt bey den Voͤlckern war/ vnd denſelben durch ſeine bekante Tugend vnd gluͤckliche Verrichtungen ein Hertz machte.
Meneheim beſchloſſe den Sieg dieſes Jahrs/ vnd endigt vnſere reiche Ernd.
Dennoch ließ das Gluͤck bey vnſer Armee ſich hie nicht vffhalten/ zumahl die Vereinigungs Punctẽ/ ſo zwiſchen den Hollaͤndern vñ vns bißdahien noch ſteiff/ in beſtem vernehmen galte vns auch zu jhnen gezogen.
Dann als der Printz von Vranien jenſeit deß Canals/ ſo von Brug nach Gent fuͤhrt/ hielte/ vnd nit vberſetzen doͤrffen/ weil der Feind am Vfer vff dieſer Seite ſeine Schantzen/ jhm Schaden zuthun/ gelegt hatte; zogen vnſere beyde Marſchaͤlck heran/ jhm dieſelbe Noth zubenehmen/ vnd erwieſen kein geringe Mannheit/ als ſie von Meneheim biß zum Canal durchgedrungen/ vnd gedachte hinderliche Schantzen nur mit jhren Leibregimentern vnd Dragonern vberrumpelt:
Welcher geſtalt ſie dem Printzen vff dieſe Seit verholffen/ vnd ſicherlich vber die zwo Schleuſſen gefuͤhrt.
Daruff er auß ſicherem Orth Hulſt angegriffen/ welcher Orth nach einer langweiligen vnd genugſam beſchwerlichen Belaͤgerung dieſes Printzen letzte Ehr/ vnd letzten Sieg beruͤhmbt gemacht hat.
Wie nun vnſer beyden Marſchaͤlcken Zug nach dem Canal nicht wohl mannhaffter ſeyn können/ alſo war die Widerkehr nach der Liß mehr dann gefaͤhrlich.
Vnd war zuverwundern/ daß/ da der Feind mit voller Macht in Poſtur ſtunde/ jhnen den Paß nicht verlegt/ oder in der Wiederkehr die Spitz nicht gebothen/ welches dann er mit Vortheil thun koͤnnen.
Etliche hielten dieſen Zug vnſer beyden Generalen vor eine Vermeſſenheit/ vnd durch hechelten ſonderlich deß Gaſſions/ als welcher der Vhrheber geweſen/ freches Brginnen; zumahl hiedurch vnſer Weſen in den Niederlanden zu ſolchem Stand kommen daß vnſere Armee moͤgen geſchlagen werden/ da der Feind ſie wollen vor der Conjunction angreiffen/ oder nach dem ſie ſich wieder vom Printzen von Vranien gemacht/ vberfallen.
Wer aber dieſes Marſchalcks Sinn verſteht/ vnd deſſen Gruͤnde/ auch Kriegsmanieren faſſet/ merckten dennoch/ daß die groͤſte Vermeſſenheit/ vnd zwar den Kriegsregeln zu wieder/ bey jhm ein ſonderbahre Klugheit geweſen/ da er jhm ein vernuͤnfftigen Schluß gemacht auß der vnfehlbaren Kundſchafft/ ſo er wegen deß Feinds gehabt; wie ſtarck nemlich er gegen jhm waͤr; wie Schrecken vnd Wanckelmuͤtigkeit jhn hinderte/ etwas vorzunehmen/ ſo alles die viele Feldherꝛn/ ſo einander nicht vnderwuͤrffig vervrſachten; wie die Wege im hien vnd herziehen beſchaffen; vnd ſonderlich wie viel bey dergleichen Faͤllen der Fleiß vnd Ernſt/ die Fuͤrſichtigkeit vnd der Einfall/ Kriegsliſt vnd Kuͤhnheit vermoͤgten.
Auff dieſes alles ſetzt er ein Grund/ der denen frembd vorkam/ die weniger Liecht zu dergleichen Vornehmen hatten/ vñ zu dem Werck vngleichen Muth brachten; auch kein ſolchen vnerſchrockenen Sinn/ den vnverſehenen Faͤllen zubegegnen vnd ſich in alle Begebenheiten zuſchicken/ fuͤhrten.
Vff dieſe Meynung ließ er den Printzen von Vranien/ den Paß vber den Brugiſchen Canal zunehmen vermahnen/ in dem er jhn verſichert/ daß vnſere Armee jhn vff dieſer Seit wuͤrde empfangen/ vnd alle Hindernuß in ſeinem Zug auß dem Wege raumen.
Wie er nun vernommen/ daß der Printz vier tauſend Mann mit grobem Geſchuͤtz laſſen anziehen/ die Schantzen/ ſo jhm den freyen Paß verhielten/ zubezwingen/ thaͤt er neben ſeinem Collega kein ander Muͤhe/ als daß er durch jhre Leibregimenter vnd Dragoner gedachte Schantzen laſſen bezwingen.
Wie auch der Printz alle Fuͤrſichtigkeit/ vnd alle Kriegsregeln beobachtete/ fuͤrnehmlich vber die groſſe Schleuß zukommen/ weil die Spanier ſich gegen jhm vff der andern Seiten gelegt hatten; fand der Marſchalck etliche Nachen/ ſetzt fuͤnffhunder Pferd hienuͤber/ bracht den Schrecken vnder den Feind/ vnd jagt jhn/ als ob die völlige Armee an der Hand waͤr; wincket den Hollaͤndern/ (die anfangs vff jhn Fewr gaben/ weil ſie jhn vor Feind hielten) daß der Paß bereits offen ſtuͤnde.
Vnd kuͤrtzlich darvon zureden/ er antwortet einem der jhm von der groſſen Beſchwehrlichkeit/ ja von der Vnmuͤglichkeit bey der Widerkehr einredete/ er truͤge im Kopff vnd an der Seite Mittelgenug/ ſolche vermeinte Vnmuͤglichkeit zuvberwinden; wann man jhm nur nachgienge vnd ſein Ordre vollzoͤge/ moͤgte man jhm das vbrige kuͤhnlich vertrawen.
Dem ſey nun wie jhm wolle/ als die Armee zu jhren Quartieren wider wol ankom̃en/ vnd Gaſſion dem Ranzaw die Wahl geben/ entweder la Baſſee, da die Beſatzũg/ nach eingebrachter Kundſchafft/ ſchwach/ anzugreiffen/ oder die eingenommene Orth vff der Liß zuverwahren; ließ jhm Ranzaw das erſte belieben/ weil er das andere vor vnmuͤglich/ oder vielleicht zu deß Koͤnigs Dienſten nicht allerdings noͤthig hielte; wie es dann nicht ohne Schein war.
Wie nun Kundſchafft einkommen/ daß ein maͤchtiger Secours, auß Abſaumung eines vnd deß andern vnder den Vnſerigen/ als man glauben wollen/ oder vielmehr durch groſſen Fleiß deß Feindes/ hienein gezogen/ ließ man denſelben Anſchlag fahren.
Aber Gaſſion hatte beſſern Fortgang in ſeinem Thun/ alſo daß in dem gantzen Flandriſchen Krieg ſchier nichts denckwuͤrdigeres iſt vorgangen; nemlich daß gedachter Marſchalck nicht ein einigen Orth vff der Liß/ ein gantzen Winter vber/ mitten vnder den Feinden/ von jhrer gentzen Macht vmb zingelt/ verlohren/ da er doch weit weniger Voͤlcker hatte; ja daß er den Feind auch in der Naͤhe nicht gelitten/ ſondern jhn noch vber der Schleuß geſucht/ vnd ſo hefftig verfolgt/ daß derſelb keine Sicherheit/ als in den Staͤtten/ jehnſeit deß Fluſſes gefunden.
Das XIII. Capitel.
Wie der Hertzog von Orleans Curtrich belaͤgert.
DAs folgende Jahr thaͤt der Hertzog von Orleans abermahl den Feldzug/ vnd mit jhm ſein voriges Gluͤck/ das vnaußgeſetzt bey jhm bliebe/ ſo lang er deß Koͤnigs Waffen gefuͤhret.
Wie er nun pflegte dem Feldzug mit einer nahmhafften entrepriſe den Anfang zumachen/ alſo hielt er/ bey dem Einritt zu Arraß Kriegsraht/ was man wolte vornehmen/ zumahl zu Amiens nichts beſchloſſen worden/ bey dem Abſchied von Jhren Koͤniglichen Majeſtaͤten; ob ſchon der Hertzog von Anguien ſich ſchon zu Campery vernehmen laſſen/ man muͤſte vber die Schleuß ſetzen/ vnd die Spaniſche Armee/ ſo ſich vff jener Seit geſetzt hatte/ angreiffen; vnd blieb noch zu Arraß vff dieſer Meynung/ mit dieſem Erbiethen/ er wolte den Angriff in Perſon thun/ wann nur Jhre Durchl. jhm etliche Truppen/ ſonderlich von Reuterey/ daran es jhm manglete/ wolte zuordnen.
Ob nun ſchon dieſe Meynung ſcheinbar genug war/ fanden ſich doch vnderſchiedliche Vngelegenheiten darneben; wie groſſen Vortheil man auch auß dem gluͤcklichen Fortgang ſich einbilden konte/ welcher nicht viel weniger/ als die Eroberung deß gantzen Flandern nach ſich fuͤhrte; dieweil aber der Außgang gar vngewiß war in deme die gãtze Spaniſche Macht/ ſo hochanſehnlich/ es nur mit einem Theil der vnſern zu thun haͤtte; vnd das vbrige Theil vnder dem Hertzogen von Orleans nicht genugſam waͤr/ den Erfolg vnd Verluſt/ im Fall vnſere Armee den kurtzen ziehen wuͤrde/ zuerſetzen; wurd darfuͤr gehalten/ man ſolte denſelben vngewiſſen Fall nicht erwarten/ zumahl weit beſſer/ ſich ein mehr gewiſſeren Dings zu vnderfangen/ ob ſchon ſolches nicht ſo hoch geprieſen/ auch nicht ſo nutzlich waͤre.
Der Marſchalck Ranzaw meinte/ man ſolt Dovay belaͤgern; aber niemand folgt jhm hierin/ weil es vor ein ſo ſchoͤne Armee nicht genugſam ſchiene/ ſo wohl wegen deß Frantzoͤſiſchen Namens/ als auch eines ſo hohen Hauptes.
Endlich beſtund man vff deß Marſchalck Gaſſions Gutachten/ der Curtrich erwehlte/ als ein groſſe Statt vff der Liß/ welche ein Hauptweſen koͤnte machen/ vnd das vbrige vff dieſem Fluß beveſtigen.
Vnd hierzu halff ſehr viel die gemeine Regel/ daß man nemlich jederzeit ſoll ſuchen ſeine eroberte Plaͤtze/ wie Kettenringe aneinander zuhencken.
Der Marſchalck aber erſahe hiebey ſein eygen Nutzen vmb ſo viel/ daß die ſamptliche Oerther vff dem Fluß/ ſo jhm anvertrawt waren/ ſich deſtobeſſer beyſammen wuͤrden halten:
Vnd vber diß/ daß dieſe Eroberung zu groͤſſerem Vorhaben ſolte den Weg legen/ davon Roanette, als er mit dem Printzen von Vranien tractierte/ befelcht war zu reden; nehmblich mit den Hollaͤndern auff einmahl Antorff oder Gent anzugreiffen/ nach dem man es befinden wuͤrde/ vnd nach Außweiſung deß geſchehenen Vergleichs/ davon ich hiernechſt werde etwas anzudeuten wiſſen.
Wie nun die Belaͤgerung Curtrich entſchloſſen/ mag man wohl ſagen/ daß nie kein Orth mit ſolchem Muth ſey angegriffen worden/ zumahl ſolches geſchehen in Angeſicht vnnd Gegenwart der Feindlichen Armee/ dieſchier der Vnſern gleich war rauch die Schantze ohne Beſchlieſſung der Lauffgraͤben herumb ſich legten/ alſo daß die Vnſere ſich wieder den Feind im Feld auſſerhalb/ vnd die Belaͤgerten in der Statt innerhalb vergraben/ vnd fortarbeiten muͤſſen.
Es war aber dieſer Armee/ bey welcher der Hertzog von Orleans, der Hertzog von Anguien, die Marſchaͤlck Meilleraye, Gramont, Gaſſion vnd Ranzaw/ neben ſo vielen dapffern Vnderoffieirern ſich befanden/ nichts vnmuͤglich/ noch zu ſchwehr.
Dann Curtrich wurd erobert/ vnd die Spanier hatten den Verdruß/ daß ſie der Vbergab muͤſſen beywohnen/ vnd mit jhrer Gegenwart den Sieg nur deſto herꝛlicher machen.
Hie haͤtte man bey dieſer Belaͤgerung manch ſchoͤnes Stuͤcklein zubeobachten; darumb ich nur etliche wenige will beybringen/ welche dem guͤnſtigen Leſer nicht moͤgen verdrießlich ſeyn.
Das allererſte iſt/ daß/ ſo bald man dieſe Belaͤgerung entſchloſſen/ Villequier befelcht war/ die Statt zuberennen/ zu dem Ende erhub er ſich nach Meneheim bey einbrechender Nacht/ alſo daß man die Statt- Thor Morgens ſo bald nicht auffgeſchloſſen/ er ſehen muͤſſen/ ſo bald er vor Curtrich angelanget/ wie deß Delponty Regiment zu Fuß/ vnd er in Perſon fuͤhrete/ mit zwey hundert Pferden/ vñ einiger Kriegs Amunition, eintzelen hienein kom̃en/ vnd iſt hiebey zumerckẽ/ daß im Krieg mehr als bey keinem andern Menſchlichen Thun/ man kein Augenblick ſoll verabſaumen/ vnd daß an einem vberſehenen/ oder wohl in achtgenommenen Augenblick jederweilen Sachen von vnglaublichem Nachdruck ſchweben.
Dann wann Villequier haͤtte bey rechter Zeit koͤnnen ankommen/ den Secours, ſo in Curtrich einkommen/ ab zuſchneiden; haͤtte der Orth ſich gleich Anfangs ergeben/ vnd haͤtte die Zeit/ ſo wir bey der Eroberung zugebracht/ vielleicht mehrern Fortgang gegeben/ dadurch gantz Flandern zum Wancken vnd Fallen moͤgen gerahten.
Das andere Stuͤcklein ſoll ſeyn/ daß deß Hertzogen von Orleans Armee/ ſo nicht eygentlich dieſer Belaͤgerung beywohnen ſollen/ vnd dennoch zwo Meilen von dannen Poſten gefaſt hatte/ nur zum vermuſteten Hinderhalt; vnd der Feind vber die Schleuß mit voller Macht gangen jhn gezwungen ſich zuvergraben/ vnd dem Hertzogen von Orleans ſeinen Zuſtand zuberichten; welcher dann mit einem Theil ſeiner Armee eilende Huͤlff gethan/ vnd den Feind zum Abzug vermoͤgt hat.
Hiernechſt nun/ auff daß der Hertzog von Anguien nicht mehr in dergleichen aͤnge geriethe/ wurd beſchloſſen/ er ſolte ſich zu Jhro Durchl. ſchlagen/ vnd der Belaͤgerung beywohnen.
Darauß dann abermahl zuſehen/ daß bey den Belägerungen groſſe Gefahr mit vnderlaufft/ wann man abſonderliche Armeen laͤſt ſtreichen/ wann ſie nicht dem Feind gleich/ oder vberlegen ſind.
Dann ſonſten koͤnnen ſie leichtlich Schaden leiden/ vnd moͤgen nicht verhindern/ was der Feind den Belaͤgerten zum beſten vornimbt.
Fuͤrnehmlich aber wird auß vbel aͤrger/ wann die Haͤupter der beyden Armeen gleichen Gewalt haben/ vnd an Ehren nit viel Vnderſcheid iſt: Zumahl in ſolchem Fall gantz gewiß iſt/ daß ſie ſchwerlich mit ein ander ſich recht verſtehen/ vnd das Werck/ jhrem Obern zum beſten wohl außrichten koͤnnen.
Es laͤſt ſich nicht wohl thun/ daß der Feldherꝛ vber die huͤlffliche Armee/ nicht ſolte vngedultig vnnd bekuͤmmert ſeyn/ wann er dem andern nur ſoll helffen Ehr erwerben; derſelb aber zu keinem andern End ſich bemuͤhet deß andern Huͤlff zu entrathen/ vnd dennoch jhme/ ſo wenig als muͤglich iſt/ von ſeinem Vorhaben Gluͤck vnd Ehr vberlaͤſſet: alſo geſchicht es/ daß deß Obern Dienſt mercklich verhindert wird/ vnd keinen Fortgang gewinnen kan.
Deſſen haben wir ein verdrießliche Prob zwiſchen den beyden Marſchaͤlcken Chaſtillon vnd la Force in der Belaͤgerung St. Omer erfahren.
So geſtehet auch diegantze Welt/ daß/ da in dem erſten Entwurff/ deß letzten Armee Ordre gehabt haͤtte/ ſich inwendig der Schantzen vnd Lauffgraͤben einzuſchlieſſen/ vnd neben deß andern Armee zuſtellen/ wie die Belaͤgerung mit Schanden vffheben nicht waͤren gemuͤſſiget worden/ nach deme wir geſchen/ daß der Feind alle Notturfft hinein gebracht hatte.
Jſt demnach hiebey das allerbeſte/ daß nach aller wohlbeſtelter Notturfft zur Belaͤgerung/ vnd aller Sicherheit vnd Beſchleunigung wegen der Zufuhr/ man in das Feldlaͤger die gantze Macht beſchlieſſe/ auff daß man dieſelbe nach Beſchaffenheit herauß laſſe ſtuͤckweiß/ wie die zufuͤhren/ oder andere Begebenheiten im Krieg ſolches erfordern.
Vnd dieſes Stuͤcklein gebrauchte der Hertzog von Orleans bey dieſer Belaͤgerung ſehr kluͤglich/ wie geſagt/ wie er auch vor Graͤvelingen gethan/ als er den Marſchalck Gaſſion zu ſich gezogen/ ob derſelb ſchon dem Hauptweſen nur von auſſen zuhelffen verordnet geweſen.
Zum dritten ſoll man auch beobachten/ daß wir gleich Anfangs ein ſchoͤne Gelegenheit/ deß Feinds Vortrab zuſchlagen/ auß Mangel guter Kundſchafft von ſeiner Armee/ vnd in welcher Ordnung er vff vns angezogen kaͤme/ welches Stuͤck in dem Krieg mehr dann noͤthig iſt.
Es verlieff ſich aber das Hauptweſen folgender geſtalt:
Gaſſion hatte ein Poſten diſſeits der Liß gefaſt/ vff welche Seit ſich die Spanier gezogen/ vber ein flaches Land eintzelen/ vnd ſtelleten ſich allgemach in ein Schlachtordnung/ wie ſie ankamen.
Der ſie nun ſelbiger Zeit angefallen/ haͤtte zweiffels frey jhrer leichtlich koͤnnen meiſter werden/ dieweil jhr heller Hauff fern von jhnen ſtunde/ wie hernach iſt kund worden/ wohl vier groſſe Meilen von dem Vortrab/ vnnd nothwendiger Weiſe haͤtte eintzelen erfolgen muͤſſen; vnder welcher Zeit wir den erſten Hauffen anfallen vnd ſchlagen koͤnnen.
Dieweil wir aber entweder vber den Fluß/ oder ſehr eintzelen vberſetzen ſolten/ da wir je gedachten vff das flache Feld/ wo der Feind ſtunde/ zugelangen/ wurd erachtet/ ſie haͤtten ſich inmittels vergraben koͤnnen/ vnd in dem gefaßten Poſten veſt legen/ ehe wir an ſie kaͤmen.
Wie wir nun ein ſchöne Gelegenheit ſie zuſchlagen verlohren/ wiſſeten/ oder doͤrfften ſie ſich jhres erlangten Vortheils nicht bedienen/ nemblich deß Gaſſions Quartier zuvberfallen/ ehe er ſich vergraben/ oder auß den andern Quartiern von vns Huͤlff erlangt haͤtte/ zumahl vnſere Liny durch den Fluß vnd viel Abſchnitt vnderbrochen war/ wie droben berichtet worden.
Der Feind wurff allein zwo Battereyen auff/ vnd that vns eine zeitlang Schaden.
Darnach zog der Feind vber das Waſſer/ vnd verſucht ſich an deß Hertzogen von Orleans Quartier/ dahin ſich Gaſſion alſo bald mit etlichen ſeinen Voͤlckern begeben.
Der Feind legte ſich vmb etwas hoͤher als vnſer Laͤger/ vnd kahm mit ſeinen Wercken ſo nahe an vnſere Lauffgraͤben/ daß er mit Piſtolen hienein ſchieſſen konte.
Darumb muſten wir einen Schirm vff die Prob machen/ vnd vnſere Reuterey bedecken/ welche ſchier aneinander im Feld hielte/ gleich wie das Fußvolck immerzu in Bereitſchafft lage/ weil beyde Partheyen ſo nahe zuſammen kamen.
Endlich nach zweyen ſchlechten Anfaͤllen/ wie nichts außzurichten war/ zog der Feind ab/ vnd gab zuverſtehen/ er waͤr nicht eben deßwegen ankommen/ die Statt zu retten/ ſondern nur die ſtarcke Beſatzung herauß zunehmen; vnd vns/ auß Eyffer/ zu einer ruͤhmlichen Vbergab zuvermoͤgen/ wie wir auch geſchehen lieſſen.
Die jenige/ ſo die Vrſachen einer ſo groſſen Enthaltung ergruͤndet/ daß nemlich der Feind zumahl nichts vorgenommen/ haben es den vielen/ vnd beſondern Haͤuptern/ ſo die Armcen gefuͤhret/ bey meſſen wollen.
Nun iſt im Kriegsweſen nichts ſchaͤdlichers/ als wann der Feld- Herꝛn viel ſind/ vnd keiner dem andern vnderworffen iſt.
Dann ſie verſtehn ſich nicht bald alle zu einem Vorhaben/ vnd faͤrnehmlich wann man ein Haupttreffen thun ſoll/ es treibe ſie dann ſamptlich ein euſſerſte Gefahr darzu/ wie den Marſchaͤlcken Schomberg/ la Forçe, vnd Marilliak geſchehen/ als ſie Caſal entſetzen wollen.
Auſſerhalb ſolcher verzweiffelten Fälle begibt es ſich allezeit/ daß einer zum Treffen iſt geſinnet/ der ander nicht darzu verſtehen will: vnd geſchicht ſchier nahe allzeit/ daß die letzte Meynung vorgeht/ weiln der erſte nichts wagen will/ vnd der andere auſſer Gefahr iſt/ auch ſeinem Geſellen mit dem Widerſprechen etlicher maſſen die Verantwortung vffbuͤrdet.
Deſſen haben wir ein Exempel geſehen/ als Ertzhertzog Leopold Landrecy belaͤgerte/ vnd beyde Marſchaͤlck/ Gaſſion vnd Ranzau ſich zuſammen ſchlugen/ vnd berahtſchlagen/ was daſelbſt zu thun waͤre.
Dann Gaſſion haͤtte/ auß ſeinem gewohnlichen Eyffer die Spanier in jhren Lauffgraͤben angegreiffen/ da Ranzau auß Vrſachen/ die vielleicht wichtig genug/ vnd nach der gemeinen Kriegswiſſenſchafft giengen/ ſich nicht wiederſetzt haͤtte.
Gleichwol erfuhre man hernach mit Grund/ daß Gaſſions Meynung beſſer geweſen/ vnd daß der Feind zum Abzug/ da man jhn angreiffen wollen/ ſich reſolvirt gehabt.
Derſelbe gluͤckliche Anfang bey dem Feldzug haͤtte allem anſehen nach das Hauptweſen anderſt/ als es abgeloffen/ gefuͤhret: vñ wann deß Ertzhertzogen erſtes Vorhaben in den Niederlanden waͤr vbel außgeſchlagen/ haͤtte man hoffen koͤnnen/ das vbrige ſolte folgen/ vnd vnſere Correſpondentz Linien ſchlieſſen.
Die Koͤnigin ſuchte demſelben Vnweſen durch jhre Klugheit zuſtewren/ vnd vndergab dem Gaſſion die gantze Armee.
Derſelbe klagt/ aber/ (ob er deſſen Vrſach gehabt/ oder nicht/ wollen wir hie nicht eroͤrtern) er ſey von dem andern grewlich angefochten vnd verhindert worden/ als er Ypern angegriffen/ vnd auß Mangel der Proviand/ auch anderer nothwendiger Sachen/ die er zuverſchaffen vbernommen hatte/ vnverrichter Sach abziehen muͤſſen.
Jſt demnach die Anzahl der Feldherꝛn bey der Spaniſchen Armee/ vnd daß ſich keiner von dem andern commendiren laſſen/ die eine Vrſach/ warumb man zu einem Haupttreffen nicht verſtehen wollen/ in deme ein jeder beſorgte/ der Streich moͤgt vff jhn fallen.
Lamboy war vnvergeſſen/ daß ſein Gluͤck bey Kempen ein harten Stoß empfangen/ vnd wolte ſein geringe Macht/ die er nach dem verlohrnen Treffen wieder zuſammen gebracht/ nicht gar auffopffern.
Piccolomini war eingedenck/ daß er zuviel vnbedaͤchtlich dem Ertzhertzogen zu der Schlacht bey Leipzig gerahten/ darumb jhn auch der Kayſer caſſirt haͤtte.
Vnd Hertzog Carlen/ der wohl verſtunde/ daß ſein gantze Hoffnung wieder empor zukommen/ oder alſo zuſagen/ all ſein kuͤnfftiges Gluͤck vff ſeiner Armee beſtunde/ vnd er ſich huͤten muͤſte/ dieſelb von freyem zuverderben.
Endlich zogen die Spanier zuruͤck/ vnd deß Hertzogen von Orleans gemachte Mine warff den halben Mond zu boden/ den er angegriffen/ vnd der Hertzog von Anguien ſeinen Orth zum offtern vergeblich angefallen/ ob er jhn mit Sturm vnd ohn vndergraben/ das iſt/ wieder die Regeln/ erhalten koͤnte.
Doch parlamentirt Curtrich vnd ergab ſich an Jhre Durchleuchten.
Das XIV. Capitel.
Von deß Hertzogen von Orleans Mannheit/ vnd deß Printzen von Vranien Todt.
ALs nun Curtrich vber/ trieb vnſer Armee den Feind biß mitten in Flandern/ vnd verſucht alles/ jhn zu einer Hauptaction zubringen/ darbey er wegen wohlgefaſten Poſten guten Vortheil hatte; den- noch huͤtet er ſich darfuͤr/ wie vermeldet/ vnd bemuͤhete ſich nur die jenige Ort/ ſo wir angreiffen moͤchten/ zubedecken/ alſo daß er vor Gewiñ achtet/ wann er nichts verliere.
Hie muß ich melden/ daß man dergleichen Eyffer zum ſchlagen nimmer geſehen; dann ob ſchon die beſte Zeit deß Jahrs vorbey vnd etliche Soldaten verſturben/ macht ſie doch der Eyffer vnempfindlich.
Fuͤrnehmlich aber kan man deß Hertzogen von Orleans Frewde nicht genugſam beſchreiben/ als Kundſchafft einkom̃en/ der Feind haͤtte ſich bey dem Dorff Til geſetzt/ als wolte er eine Schlacht lieffern.
Darumb fuͤgt er ſich zu dem Hertzogen von Anguien in ſeine Zelt/ vnd ſprach/ er kaͤme nicht/ daß ſie ſich eine Schlacht zuthun ſolten berahten/ ſondern wie mans angreiffen ſolte/ vnd die Schlachtordnung zuſtellen.
Kurtz zuvor hatte er gleiche Frewd verſpuͤhren laſſen/ als Bericht geſchach/ der Hertzog von Anguien, ſo den erſten Hauffen fuͤhrete/ waͤre bereit an den Feind gerahten/ da er doch nur etliche Truppen/ ſo den Zug beſchleunigen ſollen/ fortgetrieben.
Weil nun Jhre Durchl. meinten/ es waͤr rechter Ernſt/ daß man ſchluͤge/ eylet er von dem hellen Hauffen zu dem vordern/ vnd konte nicht dulden/ daß ein ander/ als er ſelbſt/ einem ſolchen Werck den Anfang machte/ mit welchem gantz Flandern zugewinnen.
Wie nun die Gelegenheit derſelben Hauptaction vom Feind verzogen worden/ weil er mitten in ſeinem Land haͤtte biß auff das Haupt koͤnnen erlegt werden/ vnd noch jenſeit deß Bruͤgiſchen Canals eine maͤchtige Armee vnder dem Printzen von Vranien/ ſahe; haben wir vns gegen dem Canal gewendet; vnd hie ſetzt Printz Wilhelm mit zwey tauſend Pferden vber den Canal/ nur mit Jhro Durchl. Vnderredung zu pflegen.
Man vernahm aber/ daß er kein Ordre hatte/ etwas eygentlich zuſchlieſſen/ von deme was Roanete zuvor vermeldet/ als waͤr es in Holland mit dem alten Printzen abgehandelt: daß man entweder Gent geſampter Hand angriffe/ vnd wann der Orth vbergieng/ in das Citadelle eine Beſatzung von Frantzoſen vnd Hollaͤndern in gleicher Zahl legte/ biß Antorff auch bezwungen waͤr; oder da man an Antoff wolte anfangen/ ſolte die Beſatzung nach der Eroberung halb Frantzoͤſiſch vnd halb Hollaͤndiſch in dem Citadelle ſeyn/ biß folgends Gent auch erobert wuͤrde/ welches dann der Frantzoſen Theil/ gleich wie Antorff der Hollaͤnder Portion bleiben moͤgt/ nach Jnhalt deß Vertrags/ ſo vor der Treñung gemacht worden/ zu der Religion ertraͤglichen Stuͤcken/ zumahl man wegen der Religion Vorſorg getragen/ vnd hernach bey allen Vnderhandlungen vorgezogen.
Endlich wurd dieſes Geſpraͤch alſo beſchloſſen/ daß wir den Hollaͤndern ſolten ſechs tauſend Mañ lehnen/ vnder dem Marſchalck Gramont, lehnen ſprich ich/ weil ſie ſolche an vns begehrt/ vnd nicht gar muͤſſig vnd ohn Arbeit ſeyn wolten/ vnd nicht eben/ daß ſie etwas nahmhafftes wurden vornehmen:
Wie ſie dann mehr als zuviel Eyffer vnd Mißgunſt trugen/ wegen vnſer gluͤcklichen Waffen in den Niederlanden.
Auch fiengen wir an/ zuargwohnen/ vnd etwas klar zuſehen/ wie wenig Luſt ſie hatten/ den Krieg fortzufuͤhren/ vnd fuͤrnehmlich den vbermaͤſſigen Koſten bey nahmhafften Belaͤgerungen zu thun.
Vber diß kahmen wir in gewiſſe Kundſchafft/ daß deß Printzen von Vranien Geſundheit zuſehens abnahme/ vnd daß die Kranckheit deß Leibes den Geiſt hinderte vnd ſchwaͤchte:
er ließ ſich aber deßwegen an dem Schein ſeiner gewoͤhnlichen Hoheit nichts abkuͤrtzen/ vnd wolte/ daß der Hollaͤnder Ehrerbietung gegen ſeiner Perſon in den Gedancken jhm vnverletzt bliebe/ wie kurtz er auch davon weichen ſolte.
Vmb dieſer Vrſachen willen wolt er nichts vor nehmen/ noch geſtatten/ daß ſein Sohn etwas vnderfienge/ damit derſelbe nicht vor ſeinem Todt in Poſſes nehme/ was er bey Lebzeiten nicht konte fahren laſſen/ vnd ſeinem einigen Erben aller anderer Guͤtter mittheilen/ deme er dennoch vnverſchont ſeiner Mittel ein ſo hohen Heurath erworben.
So wahr iſt es/ daß die Guͤter deß Verſtands/ ſie ſeyen gleich wahr oder falſch vñ angemaſſet/ die allerletzte Stuͤcklein ſind/ von denen vnſere Lieb am allen letzten weichet/ vnd daß ſie nur deſto veſter hafften/ nach deme die Sinne vergehen.
Dem ſey nun wie jhm wolle/ man verſpuͤhrete an deß Printzen Leibs Conſtitution/ vnd deß Geiſtes Bewandnuß/ was man an Ludovico XI. dem König in Franckreich/ etliche Zeit vor ſeinem End vermerckt hatte.
Doch vberfiel der Todt den Printzen mit mehrer Ruhe/ vnd weniger Bewegung/ als ſeinen Bruder Mauritzen/ zum Theil auß zugeſtandenem Vnmuth/ daß er Antorff nicht erobert/ nach dem er Breda deßwegen in die Schantz geſchlagen/ oder auch als deß Marggraffen Spinolæ, ſeines Eyfferers/ welcher nicht koͤnnen in Schanden leben/ nach deme er ſich eingebildet/ ſein gantzes Leben waͤr befleckt/ da jhm Caſal entgieng/ vnd gleichwohl alles miteinander ſich darzu ſchickete.
Der letzte Printz von Vranien nahm es nicht ſo ſchwehr/ vnd hatte nur das Antorff im Sinn/ von langer Zeit hero/ ſpuͤhrte aber/ daß jhm das Gluͤck allezeit im Weg ſtunde/ wie ſehr es jhn auch verdroſſen.
Der Einfall/ ſo Graff Wilhelm vff die Gegend Caloo gethan/ in deme wir vor St. Omer lagen/ machte den Vorgang/ daß alles ſolte zu Waſſer werden.
Der Vorſatz/ ſo er gefaſt/ vnd mit dem Strada im andern Jahr der Regierung vffgeſetzt/ vergieng eben als eine Mine/ ſo Lufft bekompt/ zumahl die Spanier den Handel erfuhren/ wie dann auch vnſere zugeſchickte Huͤlff vnder dem Marſchalck Gramont, kein andern Vorwand hatte/ als man ſie geſuchet.
Alſo daß man zu dieſes Printzen Lob noch dieſes mag legen/ daß/ nach dem er der fuͤrnehmſten Oberſten/ vnd der kluͤgſten Staadsperſonen zu ſeiner Zeit einer geweſen/ er mit den Gedancken/ Antorff einzunehmen geſtorben iſt/ gleich wie jener Tuͤrckiſche Kayſer befohlen/ man ſolte vnder ſeine hohe Thaten auch dieſe ſetzen/ wie er im Sinn gehabt Rhodiß zuerobern welches aber hie zufaͤlliger Weiſe wird erzehlet.
Das XV. Capitel.
Der Hertzog von Orleans belaͤgert Mardick abermahl/ vnd der Hertzog von Anguien Duͤnkirchen.
ALs nun Printz Wilhelm von vns abgezogen/ hielt man vnſers heils Kriegsraht/ ob man ſich in Flandern weiter vertieffen wolte/ zumahl es ſchiene/ als koͤnten wir mit groͤſſerem Nutzen/ dann anderſtwo/ vnd allhie ein veſten Fuß ſetzen: oder ob man ſich wieder gegen der See ſolte wenden/ nach dem daſelbſt alles an Mannſchafft geſchwaͤcht ſtunde/ vnd der Feind nothwendig alle Beſatzungen leichtern muͤſſen/ ſeine Armeen im Feld gegen vns vnd gegen dem Printzen von Vranien zuverſtaͤrcken.
Die letzte Meynung/ ſo der Marſchalck Ranzau/ vnd noch ein ander von deß Hertzogen von Orleans getrewſten vnderſtuͤtzten/ drang vor/ alſo daß man ſchloſſe/ ſich nach der See zu wenden.
Auff daß es aber deſto ſicherer vnd vnverhinderter geſchehe/ thaͤt Jhre Durchl. ein wiederſinniſchẽ Zug gegen Curtrich/ vnd ließ vernehmin/ es muſte Oudenarden vff der Schleuß gelten/ in deme die Hollaͤnder Dendermund vff demſelben Waſſer angriffen; welcher geſtalt der Feind ſein gantze Macht dahin gekehret/ vnd gedachte keines Wegs an die Orth an der See gelegen/ dahin das gantze Abſehen gangen.
Dann Jhre Durchl. gedachten Mardick wegzunehmen/ weil es vns durch ein ſonder Vngluͤck/ deme vnſere Nation/ vor andern ſcheint vnderworffen ſeyn/ warentzogen worden.
Als wir nun Bergen gleichſam vbereylet/ hatten wir deſto leichtere Arbeit: in dem aber der Feind die See offen hatte/ vnd die Beſatzung nach belieben verſorgte/ ſo lang vnd viel die Hollaͤndiſche Schiff/ die etwas langſam heran kommen/ ſolches verwehrten/ war die Belaͤgerung vber verhoffen verweilet/ vnd mehr denckwuͤrdiger/ als vns lieb geweſen; zumahl viel fuͤrnehme Mañſchafft darfuͤr ſitzen blieben/ als der Hertzog von Anguien im Außfall in Perſon zuruͤck getrieben/ vnd ſelbſt von einem Spreuſſel der zerſprungenen Granaden in das Angeſicht ward getroffen.
Vnder den gibliebenen hat man den Graven von Rocheguyon zum hoͤchſten beklagt; Vnd weil ich ſo gar viel vff ſeine Perſon gehalten/ auch ſeiner gantzen Freundſchafft geflißner Diener bin/ mag ich jhm wohl dieſes Zeugnuß geben/ daß nehmlich ſeine Tugend ein langes Leben erforderte/ damit er alle Ehr eines Tugendſamen Helden haͤtte davon getragen.
Wie es nun mit der Belaͤgerung Mardick zu Ende geloffen/ vnd drey tauſend Mann/ ſo den Orth verwahrt hatten/ ſich vff Gnad vnd Vngnad muͤſſen ergeben/ befahl der Hertzog von Orleans, den jedermaͤnniglich wieder nach Hooff wuͤnſchte/ deme auch/ nach ſo langer Muͤhe vnd Arbeit etwas Ruh gebuͤhrete/ dem Hertzogen von Anguien die Armee/ vnd macht ſich auff den Weg/ Jhren Koͤniglichen Mayeſtaͤten auff zuwarten.
Nun war es ſchon ſpath im Jahr/ vnd die Armee ſehr geſtimmelt vnd abgemattet/ als begehrte ſie nur die Winterquartier zubeziehen/ vnd ſich zuerholen.
Der Hertzog aber gedachte die wenige vbrige Zeit/ ſo noch etwas leiden koͤnte/ wohl anzulegen/ faſſet aber/ ſeiner Nation nach/ kein geringes Werck/ ſondern wolte dieſen Feldzug mit Eroberung Duͤnkirchen beſchlieſſen.
Vnd war fuͤrwahr ein herꝛliches Vornehmen/ daß er jnnerhalb dreytzehen Tagen/ durch offene Lauffgraͤben/ ein ſolchen veſten beruͤhmten Orth vberwaͤltigen koͤnnen/ nach dem er zuvor Fuͤrne ſo geſchwind/ als ein geringes Schloß weggenommen:
Welches dann Streiche vom Gluͤck ſind/ die nicht vnder gemeine/ muͤgliche/ vnd ſonſten glaubliche Geſchichten gehoͤrẽ.
Das allerletzte Stuͤcklein dieſes Feldzugs war/ daß dieſer Printz die Statt Curtrich in Perſon wollen proviantieren/ bey groſſer Gefahr vnd gutem Gluͤck.
Hie muß man bedencken/ wie er mit leeren Haͤnden nicht wollen nach Hooffkehren/ ſondern den Spaniern zum Valete eins anmachen/ ſeiner Reyſe in denſelben Landen zu gedencken:
dann er nahm jhm vor/ im fall er biß nach Fuͤrnen nicht wuͤrde gelangen moͤgen/ den Paß ferner nach Duͤnkirchen zu finden/ als dann Meneheim anzugreiffen.
Zu dieſem End hatte er zu Hundskot/ zwo Meilen von Fuͤrnen/ allen Troß der gantze Armee/ mit dritthalb tauſend Mannſchafft; befahl auch dem Commendaten/ er ſolt die Voͤlcker nach vnd nach laſſen eintzelen gegen Meneheim ſtreichen/ ſo bald er vermercken ſolte/ daß der Paß zu Fuͤrnen ſich nicht haͤtte bezwingen laſſen.
Wie er aber dieſen Orth vberwaͤltiget/ vnd gleichſam den einen Schluͤſſel zu Duͤnkirchen erhalten/ hielt er ſich etliche Tag daſelbſt auff/ legte mehr Wercke/ erfriſchet die Armee/ ließ groſſen Vorrath an Hew/ Habern/ Stroh/ vnd andern nothwendigen Sachen zu der vorhabenden Belaͤgerung zur Hand bringen/ vnd erwartet/ daß jhm die Verguͤnſtigung von Hooff auß kaͤme.
Vnd iſt dieſe Vorſichtigkeit vffmerckens vnd preiſens werth.
Ferner ſoll man beobachten/ daß man in Flandern kein kluͤgere noch ſchoͤnere Auſſenwerck ſehen kan/ als der Marggraff von Leyde zu Duͤnkirchen gemacht hatte; welcher dann nicht nur beſtaͤttigte/ ſondern auch vmb ein merckliches die Ehr/ ſo er vor etlichen Jahren in Beſchuͤtzung der Statt Maſtrich erworben/ vermehrete.
Dieweil nun dieſe Kunſt nicht nur darinnen beſteht/ wie man eine Paſtey abzirckele oder abſchneide/ vnd dann die Bruſtwehr behalte/ oder in den Feind außfalle/ vnd jhn in ſeinen Wercken hindere/ auch dieſelben einreiſſe/ ſondern daß man jhn ſo lang es immer muͤglich iſt/ von dem Orth ſelbſt abhalte; ſo iſt zuwiſſen/ daß dieſer Marggraff ſich an allen Enden geſpreuſſet/ von den Duͤnen oder Sandhuͤbeln/ biß vff den Stattgraben/ vnd vnderſchiedliche viel Steckaden vnd Pfaͤl ſchlagen/ dadurch er erhalten/ daß vnſere Reuterey an die ſeine nicht kommen koͤnnen/ in der weil er durch ſeine Reuterey vnſerm Fußvolck groſſen Schaden zufuͤgete/ dann daſſelb muſte zuvorderſt die Zwergſchnitte mit Spieſſen vnd Degen abraumen/ vnd machte ein ſolchen Krieg/ als wann zwo Armeen im Feld gegen einander liegen/ vnd die ſchwaͤchere ſich vor der ſtaͤrckern vergraͤbt/ vnd in dem gefaſten Vortheil den Gewalt erwartet.
Das XVI. Capitel.
Von den dreyen letzten Feldzuͤgen/ ſo wir in Flandern gethan.
DEr Feldzug deß folgenden Jahrs war Anfangs nicht ſo gluͤcklich/ vnd haͤtte ſich doch zu End ſehr wohlgeſchickt/ da der Mißverſtand/ zwiſchen den Marſchaͤlcken Gaſſion vnd Ranzaw nicht an vnſerm Wunſch vnd Gewinn gehindert haͤtte.
Vnſere Truppen waren zuvorderſt ſehr ſchwach/ aber durch deß Cardinal Mazarin ſondern Fleiß verſtaͤrcket/ daß auſſer dieſem loſen Mißverſtand wir auch Ypern erobern koͤnnen/ nach deme Gaſſion la Baſſee, vnnd Ranzau Dixmude bezwungen gehabt.
So waͤr auch das Werck einer Armee von zwantzig tauſend Mann/ die wir zu End dieſes Feldzugs vff den Beinen hatten/ nicht werth/ vmb ein geringen Orth/ wie Lentz/ anzugreiffen.
Die Eroberung wurd vns dennoch theur genug verkaufft/ weil wir den Marſchalck Gaſſion daſelbſt eingebuͤſſet/ nach einer vnvmbgaͤnglichen Verordnung deß Himmels/ daß groſſe Kriegs-Haͤupter bey geringen Occaſionen fallen.
Das Gluͤck/ welches zu deſſelben Erhoͤhung nichts zugelegt/ vnd nicht laͤnger dulden wolte/ daß die Tugend ohne ſein Zuthun immer höherſtiege/ ſtellet jhm vor dieſem geringen Orth eine Fall/ auff daß durch eines ſo fuͤrnehmen Manns Todt er ein Namen erlangte/ welcher Nam dann noch herꝛlicher worden/ wegen deß Haupttreffens ſo der Printz von Condè im folgenden Jahr/ vff dem nechſten flachen Feld erhalten.
Hie will ich daſſelbe Treffen nicht ſtuͤckweiß vor mich nehmen/ dieweil ich mir nicht vorgenommen hab/ an den gluͤcklichen Faͤllen nach ein ander mich auff zuhalten/ ſondern nur dieſelbe vber Haupt anzudeuten; zumahl es mit aller Zierd vnd Schaͤrpffe durch ein beruͤhmte Feder (de Lapeyrre) geſchehen.
Will nur allein andeuten/ ſelbiger Verluſt habe die Spanier ſo doll gemacht/ daß/ da es Gott gefallen wollen/ vnd der Tumult in Franckreich vns nicht gehindert haͤtte/ den Nutzen darvon ein zuſamblen/ waͤren wir vff dem Weg eines allgemeinen Friedens ſehr weit kommen/ zumahl die innerliche Trennungen vns ſo gar fern darvon abhalten.
Vnrecht thaͤte ich/ wann ich nicht an dieſem Orth erinnerte/ daß nach dem wir mit Spanien gebrochen/ wir nimmer ſolch ſchoͤne Armee gehabt/ als vor dißmahl/ da wir Ypern eingenommen/ vnd die Schlacht bey Lentz gewonnen.
Wann nun einige vnverſehene Zufaͤll nicht haͤtten ein guten Theil deß verhofften fernern Gluͤcks in der Bluͤt verderbet/ waͤre auſſer allem zweiffel vff die Eroberung Ypern ein weit mehres erfolget/ alſo daß wir vnſern Arm biß mitten in Flandern außſtrecken moͤgen.
Es iſt aber nicht das erſte mahl/ daß das Gluͤck ſich erluſtigt/ was menſchliche Klugheit mit hoͤchſtem Fleiß vffgerichtet/ mit veſtem Grund vnd groſſer Herꝛlichkeit dargeſetzt/ vmbwerffe; welche Tuͤck aber gar nichts an deren Lob ſoll ringern/ die zu ſolchem Vorhaben Raht vnd That gegeben/ ob ſchon jhr kluger Anſtalt wegen deß boß hafften Gluͤcks/ nicht jeden gebuͤhrenden Außgang nehmen koͤnnen.
Darumb halte ich dafuͤr/ daß bey Fortſetzung dieſes Feldzugs/ wie ſehr ſich auch boͤſes vnd gutes verwechſelt vnd vermiſchet/ alles/ was der Cardinal darbey gethan/ nicht deſtoweniger bey weiſen vnd verſtaͤndigen Leuthen ſeinen Preiß erhalte; dieweil dieſelbe von einer Sach nicht eben nach dem Außgang/ ſondern nach den vernuͤnfftigen Vrſachen/ das Werck vorzunehmen/ vrtheilen.
Noch mehr/ daß der Vorſatz/ Kamerich zubelaͤgern/ wie er im vorigen Jahr bedacht geweſen/ nicht wol abgeloffen/ von einiger Vrſach herkommen/ die jhm zuverantworten nicht oblieget; alſo daß jhm von dannen nicht weniger Ruhm zuwaͤchſt/ wañ man je den geſunden Verſtand ergriefft/ daß er das Werck zu gar rechter Zeit angegrieffen/ als nehmlich der Ort an Mannſchafft vnd Kriegs Ammunition entbloͤſſet/ vnd hiengegen alle Notturfft zu Fortſetzung einer gluͤcklichen Belaͤgerung zur Hand gemacht war/ vnerachtet deß vbelen Zuſtands/ vnd der Verwirrung in dem Koͤnigreich.
Das XVII. Capitel.
Warumb Henricus IV. die Niederlanden/ deſſen er hochwichtige Vrſachen hatte/ nicht mit Krieg angegriffen?
VNſere Muͤhwaltung vnd Fortgang in Flandern waren zweyffels frey vff den allgemeinen Frieden gerichtet; mit einem neben Abſehen/ ſo dieſes Koͤnigreich ſonderlich betrifft.
Dañ man war bedacht/ die Statt Pariß durch dieſes Mittel zubedecken/ zumahl dieſelbe deß Koͤnigreichs edelſtes Stuͤck iſt/ vnd mehr ſtarckere Riegel vorzuſchieſſen/ ſich vor dem Einfall auß Flandern deſto beſſer zuverwahren/ wann vnſere Graͤntzen vff dieſer Seit weiter giengen/ vnd etliche Veſtungen deſſelben Lands vns zu Bollwercken dieneten.
Man wuſte ſich noch zuerinneren/ was vor Lermen man ſo manches mahl in dieſer groſſen Statt gehabt/ vnd was vor Schrecken ſie vberfallen als Carolus V. vnd Henricus VIII. Koͤnig in Engelland ſich mit ein ander verbunden/ vnd jener biß an die Marn fortgeruckt/ aber wegen Vrſachen/ ſo nicht anhero gehoͤren/ entweder nicht koͤnnen/ oder wollen druͤber ſetzen.
Auch war noch in friſchem Gedaͤchtnuß/ was vor Angſt ſich außgebreitet/ als Piccolomini vnd Iean de Werth vber die Saon gangen; ob ſchon die Wahrheit zuſagen/ dieſelbe Angſt ohne Noth war/ vnd weniger Bedenckens truge/ als das Treffen bey Rocroy vorgangen/ vnd vns haͤtte fehlen ſollen.
Endlich beſonne man ſich auch/ daß der Kayſer Carolus V. ſeinem Sohn dieſe gewiſſe Regel hinderlaſſen; Er koͤnte kein beſſere Diverſion machen/ wo wir jhn auch moͤchten mit Krieg angreiffen/ als wann er gegen Pariß anzoͤge/ vnd daſſelbe Land beruͤhrte: daß auch ſein Sohn ſolchen Raht wohl beobachtet/ da er den Hertzogen von Saphoyen laſſen in die Pikardey einfallen/ auff daß der Hertzog von Guiſe auß Jtalien zuruͤck kaͤme/ wie dann nach der Schlacht bey S. Quintin geſchehen.
Dannenhero glaube ich/ daß den Spaniern nicht wenig/ als etliche meinen wollen/ an Erhaltung der Niederlanden ſeye gelegen; gleichſam empfindeten ſie denſelbigen Verluſt nicht hoͤchlich/ vnd ob derſelbe Kriegskoſte nicht weit hoͤher gieng/ dann alles wns ſie zuerhalten vermeinten/ oder zugewinnen ſich traumen lieſſen.
Wahr/ daß alles was Spanien in Jtalien hat/ vnd vielleicht noch die Landſchafften deß Kayſers/ jhnen lieber ſind/ als Flandern; doch hindert ſolches nicht/ daß ſie Flandern nicht ſolten hochhalten.
Wie nun der Eyffer zu den Mitteln ſich nach dem Ende pflegt zuermeſſen; vnd wie man die Auſſenwerck ſchier mit gleicher Hitz verthaidiget/ als den Platz ſelbſten; alſo mag man hierauß abnehmen/ wie hoͤchlich die Spanier ſich ſolten bekuͤmmern die Niederlanden zuverlieren/ weil ſie von dannen die Mittel nehmen/ entweder dem Kayſer in Teutſchland mit gröſſer Macht vnd Fuͤglichkeit bey zuſpringen/ als ſonſten nicht geſchehen kan/ wie man es bey dem letzten Vnweſen in Bohem geſehen: oder vff den Graͤntzen/ wann wir vns muͤſten defendieren/ oder ſie angreiffen/ den beſten Theil vnſer Macht vffhalten/ die ſonſten in Spanien einbrechen/ oder jhre Landſchafften in Welſchland vberſchwemmen koͤnte.
Darumb iſt zuglauben/ ſie werden ſich zum euſſerſten wehren/ vnd nichts in den Niederlanden dahinden laſſen/ es waͤre dann Sach/ daß ſie es am Schnuͤrlein hielten/ in Hoffnung ſolches mit Gelegenheit wieder an ſich zubringen; wie ſie es bey der Jnfantin Heurath mit Ertzhertzog Albrechten geſtifftet.
Alle Tractaten/ ſo ſie hieruͤber werden machen/ gleichen den vorigen Tractaten/ ſo Carolus V. mit Franciſco I. getroffen/ daß Meyland einem Frantzoͤſiſchen Erben ſolte gedeyhen.
Dann er ſtund immer in den Gedancken/ erſelbſt oder das Gluͤck wuͤrden die Vollziehung vernichten/ wann er nur vnder deſſen den gegenwertigen Nutzen von den Tractaten bekaͤme/ vnd ſolcher geſtalt ein verderblichen Krieg vffhuͤbe.
Dieſe Bequemlichkeit/ ſo wir haͤtten/ wann Flandern ein andern Herꝛn vberkaͤme/ oder von Kraͤfften fiele/ vns mehr Verdruß anzuthun/ vnd zubekuͤmmern/ hat mir manchmahl Gedancken erweckt/ warumb ein ſo kluger Printz/ der ſo kluge Raͤht hatte/ als Henrich der groſſe: der ſeine Staͤnd liebete/ nicht nur als ein heim gefallenes Erbgut/ ſondern der mit vnglaublicher Arbeit das Koͤnigreich erworben/ der ſo offtm thls befunden/ wie ſchaͤdlich jhme die Nachbarſchafft mit Flandern waͤre/ auch wohl verſtunde/ daß eben durch dieſes groſſe Thor vnſere abgeſagte Feind moͤgten einbrechen: Warumb/ ſprich ich/ dieſer kluge Printz in dem Entwurff der gemachten Liga, damit er die Spanier ein Jtalien ſchmachmatten/ vnd das Hauß Oeſterreich in Teutſchland in die Enge thun koͤnte/ ſich nicht beſinnen/ den Einfall in die Niederlanden vff das Papier zuſetzen/ ſein Koͤnigreich/ wo es eben am offenſten iſt/ deſto beſſer zu bedeckẽ?
Solte er wohl vber der Welſchen Printzen Wolergehen mehr geeiffert haben/ als vber ſein eygene Wohlfarth vnd ſeiner Vnderthanen Wohlergehen? oder hielt er mehr dẽ Frieden zu Verums vor Flandern/ als vor das Meylaͤndiſche/ da der Hertzog von Saphoyen vnd Eſdiquieres ſolten den Krieg hienverſetzen/ nach deme er im Genueſiſchen das Fewr angeſteckt gehabt?
Was noch mehr iſt/ der Treves, den er zwiſchen den Hollaͤndern vnd Spaniern getroffen/ vnd eben darzu allen ſeinen Credit bey den Herꝛn Staaden muͤſſen anwenden/ neben aller ſeines Præſidenten Ieanin Wohlredenheit/ damit er nur fortgienge; will vns ſchier nahe andeuten/ er habe geſucht/ den Hollaͤndern das Land zuerhalten/ vnd allenthalben zuverwahren/ wieder alle jhrer Feinden Anſchlaͤge/ vff derſelben Zeit/ durch ſo viel Jahr lang?
Dieſes alles vngehindert/ ſoll man glauben/ daß bey ſolchem vorgenommenen Werck derſelbe Printz es gemacht habe/ wie die Seefahrer/ ſo dem Hafen/ in welchen ſie einlauffen wollen/ den Ruͤcken kehren/ vñ demnach Franckreich vor ewigem Einfall auß Flandern verwahren/ welches dann ſein einiges Abſehen geweſen/ ob ſolches ſchon zum allerletzten kommen/ vnd nur in der Vollziehung zuſehen waͤre/ nach der Weltweifen bekanter Regel.
Daß er nun den Krieg ſo er im Sinn hatte/ an den Niederlanden nicht wollen anfangen/ mag geſchehen ſeyn/ daß er es entweder gar nicht angreiffen wollen/ vnd durch ein andern Weg zu ſeinem vorgeſetzten Zeil zugelangen hoffete/ wie man dann vff mehr als einem Wege von einem Orth zu dem andern kompt; halte auch vor meine Perſon dieſes gantz glaublich/ vnd daß dieſer Printz mit den Ertzhertzogen nicht brechen wollen/ dieweiler an ſie kein gleiche Vrſach zum Krieg in Flandern hatte/ als in Jtalien vnd in Teutſchland/ dahien er ſeine Zuͤg thaͤte/ wie ein Second vnd Helffer.
Oder gewißlich/ daß weder er/ noch die ſeinige in der Kunſt ein Ort anzugreiffen/ nicht ſo wohl geuͤbt waren/ als im Feld zufechten; darauß er dann abnehmen koͤnnen/ wann er den Krieg an dieſem Orth anfienge/ haͤtte er das tieffe Meer außzutrincken/ vnd eine vnendliche Arbeit zuverrichten/ daruͤber er die gute Zeit/ Mannſchafft Gelder ohne maß wuͤrde einbuͤſſen/ wegen ſo mancher Veſtung in Flandern/ die ſchier an ein ander laͤgen/ vnd von Natur vnd Kunſt ſich verſtaͤrckete.
Darumb bilde ich mir ein/ dieſer Printz habe gedacht/ erwolte die Niederlanden ſolcher geſtalt vmbzinglen/ wann er in Welſch- vnd Teutſchland Krieg fuͤhrete/ daß die Spanier vnd der Kayſer nichts ſolten zu Land moͤgen ab vnd zufuͤhren/ wann dann die Seefahren wegen deß Vngewitters/ vnd der feindlichen Schiffen vnſicher waͤren/ muͤſten die in Flandern endlich ſich mit jhrer eygenen Macht behelffen/ die aber wieder die Hollaͤnder vnd vns ſchwehrlich moͤgte genugſam ſeyn/ da man ſie vff beyden Seiten ſolte angreiffen/ weniger daß ſie einen oder den andern doͤrfften ſelbſt bevnruhigen.
Alſo daß dieſer Printz nicht weniger vff der Herꝛn Staaden Sicherheit/ als vff ſein eygen Koͤnigreich geſehen; darumb auch der Treves ſo er jhnen erworben/ nur eine Bruͤcke zu mehrer ſicherem vnd vergnuͤglicherem Frieden dienen ſolte/ wann die Spanier ſich ohne Macht den Krieg zufuͤhren finden wuͤrden/ durch Verſtopffung aller deren Adern/ ſo die Huͤlff nach den Niederlanden brachten.
Koͤnig Henrich aber entledigte ſich der ſchuldigen Geldhuͤlff/ ſo er den Hollaͤndern pflegte zu ſchieſſen/ die dann mit einem ſparſamen Außzahler nicht allemahl zufrieden waren; vnd vermeinte Printz Mauritzen zu Eroberung der Veſtungen/ wie auch der Herꝛn Staaden Fußvolck/ ſo vor dem ſeinen wohl geuͤbet war/ zugebrauchen.
Nach dem aber der Todt ſein weitlaͤufftiges Vornehmen zu Waſſer gemacht/ vnd die Zeit deß/ durch jhn zwiſchen den Hollaͤndern vnd Spaniern getroffenen Treves zu endgeloffen/ haben wir nur als muͤſſige Zuſeher jhren Krieg beſchawet.
Das XVIII. Capitel.
Was wir vor Vrſach gehabt/ die Niederlanden bey wehrenren dem Krieg anzufallen.
ABer wir mogten das Elend vnſerer Nachbarn nicht laͤnger ſtillſitzend anſchawen/ bevorab/ da die Statt Trier vberfallen/ vnd derſelbe Churfuͤrſt gefaͤnglich hiengefuͤhrt wurde/ welches Stuͤcklein die Spanier erdacht vnd zu Werck gerichtet.
Vnd diß iſt die wahr hafftige Vrſach/ daß wir mit jhnen gebrochen konten auch nichts rechtmaͤſſtigeres haben/ zumahl derſelbe Churfuͤrſt vnder vnſerm Schutz ruhete/ den wir jhm wieder deß Koͤnigs in Schweden Waffen hatten zugeſagt/ eben zu der Zeit/ als weder der Kayſer/ noch der Koͤnig in Spanien ſich in jhren eygenen Landen nicht konten vor jhm erhalten/ vnd das Fewer/ ſo ſeine Nachbarn verderbte biß an jhn war kommen.
Wie rechtmaͤſſiger Weiſe wir aber mit jhnen gebrochen/ haͤtte man ſich dennoch laͤnger bedacht/ wann nicht der Hollaͤnder gewaltiges Anhalten/ vnd der hitzige Eyffer etlicher Freunden/ ſo ſie bey dem Koͤnig/ vnd bey dem Cardinal Richelieu hatten/ am Karn geſchoben.
Der Koͤnig war darwieder/ wegen deß Gewiſſens vnd der Religion/ deme aber die verſamblete Doctores wuſten Rath zuſchaffen:
ſo konte der Cardinal auch nicht darzu verſtehen/ weil Franckreich mit allen Nachbarn Frieden hatte; darumb beſchwerth er ſich/ daß er das Koͤnigreich ſoll vorſetzlich in ein Krieg ſtuͤrtzen.
Auß welchen man ſich nicht ſo leichtlich auß-als einwickeln kan.
Was aber der Sachen den Außſchlag geben/ vnd deß Königs/ wie auch deß Cardinals zweiffelhafftigen Sinn vff dieſe Seit gezogen/ war/ daß die Hollaͤnder ſich klaͤrlich von einem Treves vernehmen laſſen/ im Fall wir zum Krieg nicht verſtehen wolten.
Es war aber die Nachfolg ſolches Treves, da ſie jhn getroffen haͤtten/ ohne zweiffel ſehr zufoͤrchten/ ſo wohl vor vns/ als vor vnſere Bundsgenoſſen; doch nicht in ſolchem Paß/ wie man ſichs bey Hooff einbildete/ vnd der Pater Joſeph/ neben dem Charnaſſé, welche beyde ſtarck an dem Karꝛn geſchoben/ vormahlete.
Dann der Erſte ließ ſich dahien bewegen nach ſeinem verworrenen Sinn/ der jhm angebohren/ vnd der Welt alle Ruh mißgoͤnnete; der zweyt aber/ durch das Abſehen einiges Nutzen/ der jhm bey dieſem Krieg ſehr wohl zugeſchlagen/ alſo daß er hoch ſteigen koͤnnen/ wann der Todt jhme vor Breda nicht haͤtte die Leitter gebrochen/ als er elendiglich vnd muthwilliger Weiſe vmbkommen/ ſein groſſen Muth ſehen zulaſſen.
Die Præſenten hat man vff der Herꝛn Staaden Seiten/ vnder wehrendem dieſem Getrieb/ vnd hernach nicht geſpahret/ alſo daß endlich alle hoͤckerechte Beſchwerden ſich auß dem Weg vnd Anſtoß gefunden.
Vber diß/ wie die Forcht einiger Vngelegenheiten/ die vns der Treves andraͤwete/ vns zum Krieg zu reſolvieren am hefftigſten getrieben; alſo hat auch die Hoffnung der verhofften guten Einſamblung vns nicht wenig hierzu verblendet.
Ohngefehr die helffte deſſen/ ſo Spanien in den Niederlanden beſitzt/ ſolte vermoͤg der Tractaten vns zukommen; vnd war die Abtheilung zwiſchen vns vnd den Hollaͤndern vff dem Papier nach ſo guter Bequemlichkeit gemacht/ daß von dieſer Beuth einjeder zu ſich raffte/ was jhm am beſten gelegen.
Mit dieſem Hebgeſchirꝛ haben ſie vns gelencket vnd nach Belieben gewendet/ alſo daß vnſer Eyffer/ den wir zu jhrem Sinn bezeugten/ ſo groß worden/ daß/ an ſtatt ſie vns haͤtten Gelt geben/ mit dem Spanier zubrechen/ da wir vns nur ein wenig theur gemacht haͤtten/ ſie von vns noch anſehnliche Summen bekommen/ vnd zwar nur in wichtigen Kardicken angenom̃en/ ſolche mit deſto groͤſſerem Nutzen in jhre Landmuͤntzen zu wandeln.
Das allerbeſte vor ſie war/ daß wir dem Printzen von Vranien den hoͤchſten Gewalt im Kriegsweſen vberlaſſen/ alſo daß vnſere Generalen vnder jhm geweſen/ vnd Ordre von jhm nehmen muͤſſen.
Welcher geſtalt ſie zwey ſehr nachdenckliche Stuͤck vor ſich erhalten; das erſte daß ſie vns in jhren eygenen Krieg eingeflochten/ auß welchem ſie dem Anſehen nach nicht an derſt als durch ein Frieden außkommen/ wann die jenige ſie vor Souverains erkenneten/ die ſie vor Vnderthanen hielten:
Welches dann bey den Tractaten mit vns jhr vorgeſetztes Ziel geweſen.
Das ander/ daß/ ob ſchon die abgehandelte Theilung ſich erfuͤllete/ vnd jhnen ein ewiger Wurm zu eyffern bliebe/ wann ſie auch glaubten/ daß/ wann ſie vns an ſtatt der Spanier zu Nachbarn haͤtten/ ſie eine Forcht vmb die andere geben/ vnd vielleicht jhre Gelegenheit ſchlimmer gemacht: Sie dannoch gevrtheilt/ es ſolte beſſen ſeyn/ ein vngewiſſes Vbel erwarten/ gegen welchem noch viel Mittel zufinden/ damit ſie ein gegenwertiges Gluͤck von ſolcher Jmportantz erlangeten/ daß wir nehmlich vns mit jhnen einem Gluͤck vndergeben/ das iſt/ jhr Gluͤck durch vnſere Geſellſchafft/ vff ein mehr ſicheren vnd mehr veſten Grund/ als es zuvor geſtanden/ ſetzeten.
Sie wolten zwar leiden/ daß wir die Orth an der offenen See/ welche vnder der Spaniſchen Gewalt jhrem Handel ſo gar wiederig waren/ ja auch etliche andere Orth von den Spaniern vff jhren Graͤntzen einnehmen/ daß wir aber mitten in Flandern ſolten veſten Fuß ſetzen/ vnd bey jhrer nechſten Nachbarſchafft einwurtzeln/ das thaͤt jhnen Verdruß; darumb moͤgte der Lauff deß Kriegsweſens von ſich ſelbſt dergleiehen hindern/ oder wuͤrden ſie Mittel finden/ ſolches abzulehnen/ wann ſie entweder nichts mehr vorgenommen wieder die Spanier/ vnd ein Theil ſeiner Macht/ wie bißher/ nicht mehr vff ſich zoͤgen/ oder daß ſie die rechte Zeit ſich mit jhnen zuvergleichen/ in acht nehmen/ bey dem erſten ſcheinbaren Vorwand/ ſo das gemeine Weſen jhn wuͤrde an die Handlegen.
Auch bedachten ſie ſich nicht lang/ vns dieſen Eyſſer zubezeugen mit der That.
Daß wir das Treffen bey Avein erhalten/ vff welches der erſte Streych vnſerer Waffen erfolget/ wieder der gantzen Welt Meynungen hat ſie nicht viel weniger/ als ein Floch im Ohr geplagt/ vnd eben viel/ als den Spanier/ ſo vndengelegen/ geſchmertzet.
Auff daß nun ſolcher Vortheil nit groͤſſern Verluſt an ſich zoͤge/ wie dañ pflegt zugeſchehen/ vnd vnſere Generalen/ die beyde Marſchaͤlck Chaſtillon vnd Breſé den Sieg nicht ferner verfolgten/ kahm jhnen Ordre vom Printzen von Vranien/ zu jhme zuſtoſſen.
Wann gleichwohl Chaſtillon, der in ſeinen Sachen den Wuͤrffel nie knipffen lernen/ mit ſeiner Meynung waͤr vorgedrungen/ haͤtte man Namur belägert/ vnd daſelbſt ein veſten Fuß geſetzet/ deß Printzen von Vranien Ordre vngeachtet.
Aber Breſé, der in das Cabinet geguckelt vnd das Geheimnuß verſtunde/ redet darwieder/ vnd macht/ daß ſein Collega dem Generaliſſimo Gehorſam thaͤt/ nach deß Hooffs Meynung.
Vnd hie ſtache der erſte Zweig der Trennung herfuͤr/ welcher hernach zwiſchen dieſen beyden Generalen ſo gar ſtarck gewachſen/ daß ſie eins mahls an die Seitenweer gegriffen/ vnd einander rauffen wollen.
Darauß man ſehen kan/ wie gefaͤhrlich es iſt/ daß man zween Feldherꝛn von gleichem Anſehen vber eine Armee ſetze; vnd dann/ wie ſehr diß Vnheil zunehme/ wann der Fuͤrſt dem einen mehr/ als dem andern anvertrawt/ vnd ſeine Meynung einſeitig weiter eroͤffnet/ daß ſein Collega es von jhme muß vernehmen.
Dem ſey nun wie jhm wolle/ der Printz von Vranien ließ vnſere Armee ſo lange Zeit ohne Arbeit herumb ziehen/ biß Tirlemon belaͤgert/ bey ſo groſſem Mangel der nothwendigen Vnderhaltung/ darzu er ſich gleichwohl verbunden hatte/ daß ſie von jhr ſelbſt zergieng; oder mag man vielmehr ſagen/ daß die Hollaͤnder ſie erlegt ohne Schwertſtreich/ weil ſie keine Huͤlff gethan/ vnd jhr den Raub/ welcher groß vnd reich war/ ſchier vmb nichts abgenommen.
Vber diß gab deß Printzen võ Vranien begiñen/ neben ſeiner Langſamkeit/ vñ daß er ſeine vñ vnſere Armee ohne einige Verrichtigung herumb gefuͤhrt/ den Spaniern Zeit/ ſich wider zuerſchnauffen/ nach dem ſie in dem Treffen bey Avein beſtuͤrtzt worden/ biß ſie ein maͤchtige Huͤlff auß Teutſchland/ dadurch wir ſchier vns ſelbſten defendieren muͤſſen/ vberkommen.
Das fuͤrnehmſte war/ als wolte das Gluͤck vns weiſen/ wie wir vns an den Hollaͤndern großmuͤtig raͤchen/ vnd das boͤſe/ ſo ſie vns angethan/ mit gutem vergelten ſolten/ daß die Spanier die Schinckenſchantz in der Bettau vberfallen/ vnd dardurch den Schluͤſſel zu allen Hollaͤndiſchen Provintzen ergriffen.
Hie waren die Hollaͤnder genoͤthiget/ gedachte Schantz wieder zuerobern/ oder jhr endlichen Vndergang auß dieſem Thor zuerwarten:
Die Spanier aber gedachten dieſen Vortheil zubehaupten/ weil ſie hiedurch verhofften die gantze Jnſel zubezwingen.
Vnd hie thaͤt ſich der allerſchoͤnſte Dummelplatz auff/ als man/ ſo lang der Krieg in dieſen Landen geweeret/ ſchen moͤgen.
Dann die Hollaͤnder hatten noch nie jhr euſſerſtes ſolcher geſtalt angewendet/ vnd der Printz von Vranien lieſſe noch nie alle ſeine Kriegswiſſenſchafft ſpuͤhren/ als bey dieſer Occaſion.
Hiengegen befliſſen ſich die Spanier mehr dann ſonſten/ vnd vber Haupt mit jhrer gantzen Macht/ daß ſie/ was jene ſuchten ſo eyfferig zu erobern/ moͤchten erhalten.
Bey dieſem harten vnd traurigen Zufall verließ Franckreich die Hollaͤnder nicht/ vnd ſchickte/ vnerachtet alles deſſen/ ſo ſie vnſer Armee zu wieder gethan hatten/ dem Marſchalck Breſé Ordre, weil er allein die Voͤlcker damahls commandirte/ er ſolte ſich nicht vom Printzen von Vranien thun/ biß er die Schantz wieder haͤtte erobert/ welches etliche Monat nach dem Angriff erfolget.
Darauß man ſehen kan/ wie hochverſtaͤndlich deß Cardinals Richelieu Regierung geweſen/ vnd was er vor ein hohen Sinn gefuͤhret; in dem er ſeinem Koͤnig ein ſo Heroiſches Vornehmen gerathen/ welches in Warheit auch die Notturfft erforderte.
Nach dem Franckreich den Herꝛn Staaden ein ſo hochanſehnlichen Dienſt erwieſen/ bekam der Krieg/ den wir in den Niederlanden fuͤhreten/ vff beyden Seiten ein ander Angeſicht/ alſo daß ein jeder/ wie er es vor rathſam hielte; ſein beſtes abſonderlich vor ſich genommen.
Das XIX. Capitel.
Was von dem veraͤnderten Kriegsweſen in den Niederlanden zuhalten ſey.
JN den vorhergehenden Capiteln haben wir zum Theil geſehen/ was nach der Regierung ſich zugetragen:
Hiezu muß ich noch thun/ daß aller Progreß/ den wir duſelbſt gethan/ die Welt hat moͤgen auß dem Mißverſtand fuͤhren/ in welchem ſie biß dahin geſtocken/ als ob wir/ weil wir an ſo vielen vnderſchiedlichen Orthen zuthun hatten/ allein nicht baſtant waͤren/ ohne Huͤlff der Hollaͤnder/ den Spaniern das Geſetz vor zuſchreiben/ vnd mercklichen Vortheil abzulauffen.
Vnd will nicht von deß Hertzogen von Anguien Gedancken ſagen/ daß er wollen vber die Schleuſſe ſetzen/ vnd jhnen eine Schlacht lieffern in dem Jahr/ als Curtrich vnd Duͤnkirchen eingenommen worden dieweil man dieſen ſeinen Vortrag verworffen; vnd iſt glaublich/ man hab den Succes vorab zu zweiffelhafftig gehalten/ zumahl bey demſelben Zug nicht viel weniger zufoͤrchten/ als viel zuhoffen geweſen/ darumb man jhn auch vnderlaſſen.
Haͤtte man aber/ nach dem man Curtrich erobert/ vnd den Feind biß an den Brugiſchen vnd Gentiſchen Canal zuruͤck getrieben; Oudenarde oder Dornick angegriffen/ vnd ſich nicht vff die Orth an der See geworffen/ war das gantz vbrige Flandern vff der Schockel/ vnd fiel ſchier nahe von ſich ſelbſt vmb/ wie man hernacher hat erfahren.
Darauß erfolgt/ daß/ weil die Hollaͤnder nichts mehr vornehmen wollen/ ſie ſolche Nachbarſchafft wohl haͤtten leiden muͤſſen/ wie verdaͤchtig ſie jhnen auch vorkommen; vnd in welcher das vngeheur/ ſo ſie erſchroͤckte/ auß einer jrrigen Einbildung war geſchmiedet; Sintemahl gewiß iſt/ da ſolches geſchehen waͤre/ daß die Frantzoſen alle Stuͤck der hoͤfflichen Nachbarſchafft er wieſen haͤtten/ wie ſie allen genuͤgen trewer Bundsverwandten an jhnen geſpuͤhret/ ſo lang die Verbuͤndnuß vffrichtig geſtanden iſt.
Als Ypern ſich ergeben/ vnd die Schlacht bey Leutz erhalten war/ ſo eben vorgangen/ in deme jene jhre Waffen zur Ruhe legen/ weil ſie gedachten ein Frieden zumachen/ haͤtten ſie/ wann nur das Vnweſen zu Pariß den gluͤckliche Lauff vnſer Waffen/ nicht gehemmet haͤtte/ nur koͤnnen zuſehen/ was vor eine Hauptaͤnderung wir in Flandern/ allem Anſehen nach/ zu Werck richten ſolten.
Aber es war Gottes Will nicht/ der dann verhengt hat/ daß den Abend vor einer euſſerſten Noth/ die Spanier von den Frantzoſen ſelbſt Huͤlff bekom̃en/ alſo daß ſie vns jhre wie derholte Kraͤfften haben zudancken/ ſo wohl in dieſem/ als in andern Landen/ vnd dennoch vor ſolche Gutthat kein gut Wort geben/ in dem wir vff vnſer Seit weder Verdienſt/ noch ſie einige Erkantnuß finden.
Was die Hollaͤnder vor Gedancken gegen Franckreich haben/ weiß ich nicht; ob ſie vns vielleicht deßwegen haſſen/ daß ſie vns vnrecht gethan/ vnd mitten in dem Wetter verlaſſen/ darein wir dennoch vmb jhrent wegen koæen waren; oder ob ſie vns eben darumb haſſen/ daß wir jhre gluͤckliche vnd angewuͤnſchte Einfarth in den Friedenshafen vervrſachet/ als wir neben ſie in den Krieg getretten/ der jhnen vff dem Halß lage/ außwelchem auch nicht wohl anderſt/ als durch ein Treves zukommen war.
Jch will glauben/ die letzte Gedancken werden jhnen allzeit bevorſtehen/ vnd vngern hoͤren/ daß ein ſo kleine Republick/ als der Grawbuͤndner/ ſo dergleichen etwas vberloffen/ mehr Danckbarkeit/ dann ſie gegen dieſe Cron erwieſen habe.
Dann nach dem ſie von vns abgefallen/ ob es ſchon mit gröſſerem Schein/ dann allhie geſchehen/ Proteſtiereten ſie vor dem Hertzogen von Roan/ in dem ſie jhn auß dem Land begleyteten/ ſie wolten der Gutthaten/ ſo ſie von Franckreich empfangen/ nimmermehr vergeſſen/ dieweil ſie durch derſelben Beyſtand den Jnsbruckiſchen Frieden koͤnnen machen/ Krafft deſſen ſie in der Souverainitet vber das Veltlin verſichert waͤren; ja es ſolten jhre Felſen vnd Berge (welches ein Stuͤck war jhrer hoͤfflichen Reden) von dem Lob/ daß ſie dem Koͤnig wegen ſeiner gute Gaben/ vnd deren ſie ſolche hohe Gutthat haͤtten zudancken/ allezeit erſchallen.
Das XX. Capitel.
Mit was groſſem Fleiß/ vnd gutem Gluͤck man ſich bey dieſer Regierung hab deß Cataloniſchen Weſens angenommen.
DAs allerſeltzamſte Orth/ da wir jemahlen Krieg gefuͤhret/ vnd anders verrichtet/ iſt auſſer allem Zweiffel bey dieſer Regierung Catalonien.
Zumahl der Jnwohner Koͤpff mit gewiſſen Paſſionen beladen/ ſo wir bey andern Schirmsverwandten ſo hefftig nicht ſpuͤhren/ die wolten mit mehr Vorſichtigkeit/ vnd mit mehr Bezeugung deß guten Willens vor andern behandelt ſeyn.
Hie muſte man die groͤſte Macht vnd Klugheit brauchen/ daß ſie ſich wieder jhren Feind/ der jhr Herꝛ geweſen/ verſicherten; vnd dann die Prackticken/ ſo ſie vnder dz vorige Joch zubringen/ vnd von vnſerm Gehorſam/ den ſie freywillig erwehlet/ abzuſchrecken/ gebraucht wurden/ zu hindertreiben; alſo daß/ eygentlich darvon zureden/ der Gehorſam nur in dem Namen beſtuͤnde/ vnd ein Joch bedeutet/ welches ſie nach allem belieben moͤgten außhalfftern/ als eine wuͤrckliche Vnderthaͤnigkeit.
So kan man auch in dem vbrigen nicht laugnen/ daß vns das Gluͤck in dieſer Landſchafft mehr/ als in keiner andern/ da wir Krieg fuͤhren/ zuwieder geweſen.
Darauß dann erfolget/ daß wir mehr Witz vnd Macht muͤſſen ſpuͤhren laſſen/ das einbrechende Vngluͤck zuverbeſſern/ oder zum wenigſten die Anordnung zuthun/ daß kein boͤſe/ ſonſt gewoͤhnliche folgeren/ darauß entſtuͤnde.
(daß der Marſchalck Schamberg Tortoſa eingenommen/ iſt das ſchoͤneſte Stuͤck/ das bey dieſem gantzen Krieg vorgangen.)
Dennoch haben wir alles zuend gebracht mit ſolchem Gluͤck/ daß wir wieder deß Gluͤcks groͤſten Neid/ jnnerhalb zweyen Jahren dieſe groſſe Statt eingenommen: auch juͤngſt geſehen/ wie deß Feinds Vorhaben vff Barcellona gefehlet/ auch alle Bereitſchafft eines Feldzugs/ vnd eine Armee/ ſo zu dieſem End war vffgebracht/ zu Waſſer worden.
Wann es mir ſelbſten nicht verdrießlich waͤr/ ſo offt von dem Frantzoͤſiſchen Vnweſen zureden/ vnd die Wunden ſo offt zuberuͤhren/ zumahl dieſelbe noch nicht allerdings geheylet/ moͤgt ich ſagen/ daß/ wañ nach Eroberung der Statt Tortoſa, der Geld Mangel vns nicht mehr ankommen/ auch Tarragona zu belaͤgern/ wir auch/ menſchlicher Weiß davon zu reden/ denſelben Ort bezwungen haͤtten/ ſolchen Stein deß Anſtoſſes dem gantzen Catalonien ſonderlich der Statt Bareellona zubenehmen.
Jch will nicht alles was in derſelben Landſchafft nach deß Koͤnigs Todt vorgangen/ nach einander erzehlen; noch nachgruͤblen/ warumb Lerida vom Feind wieder erobert/ von vns aber nicht wiederumb eingenommen worden: Warumb Tarragona, ſo wir belaͤgert/ vns entgangen; vnd warumb die Belaͤgerung Fraques, ſo man bey Hooff vor geſchlagen/ vnd thunlich erachtet/ nicht fertgangen: was dem Spanier die Koͤnigreiche Valence vnd Arragon, nach dem ſie gewaltig erſchuͤttert/ wieder beveſtigt/ vnd dieſelbe Gewerb/ ſo wir in Arragonien im Schwang hatten/ vnfruchtbar gemacht habe/ ſo lang wir Monſon in Handen behalten.
Vnd laß dieſen Grund der general Beſchreibung/ dahin er eygentlich gehoͤret; Jch klage keinen Menſchen an/ daß ſolches alles vns vbel außgeſchlagen/ vnd ſchreib alles dem Geſtirn zu; ſage nur allein/ daß ſolches alles vngehindert/ wir der Catalonier Gemuͤther ſo wohl haben leyten/ vnd gegen jhrem Elend/ ſo ſie duldeten oder foͤrchteten/ ſolche Mittel finden koͤnnen/ daß ſie den Muth nimmer fallen laſſen/ ſondern das hereinbrechende Vngluͤck allzeit betrachtet/ mit vnſern ſtaͤts folgenden Mitteln/ ſie wieder mit Vortheil auffzurichten.
Vnd damit wir von vnſerm gantzen Thun/ (wz dieſelbe Landſchafft anbelangt) nur auß einem Stuͤck moͤgen vrtheilen/ vnd ſeẽ/ ob dañ bey Hooff man guten Verſtand/ vñ vernuͤnfftige Bewegungen gehabt/ daſſelbe Weſen wieder zuerheben/ ſo offt es Wancken wollen.
Darumb hab ich die Inſtruction hieher wollen ſetzen/ die man dem Beauvais Pleſſian gegeben/ mit Befehl/ ſolche dem Marſchalck la Mothe zu communicieren/ wie er dann zu demſelden geſand worden/ ſo bald ſein Armee vor Lerida geſchlagen ward/ im andern Jahr der Regierung.
Nach einkommenen Bericht wegen deß Verluſtes vor Lerida, ſchicken Jhre Majeſtaͤten jhre Ordre in aller Eil/ damit der Margeraff von Villeroy nach Catalonien ziehe/ mit allen ſeinen Truppen/ deren Verzeichnuß dem Beauvais Pleſſian ſoll eingehaͤndigt werden.
Weil Jhre Mayeſtaͤten auch hernach/ auß der juͤngſten Muſterung/ ſo der Marſchalck la Mothe vberſchickt/ vernommen/ daß bey nahe vier tauſend Fußgaͤnger in Lerida ſind; vnd auß deß Haligres Schreiben verſtanden daß drey tauſend Quart Meel/ vnd ſieben vnd ſiebentzig tauſend Raiſons zwey gebacken Brod in der Statt ſich befinden/ welche/ wann man nichts verſchwendet/ die Beſatzung vff drey Monat vnd ein halben können vnderhalten; als haben Jhre Mayeſtaͤten beſchloſſen/ gedachten/ Beauvais Pleſſian zu gedachtem Marſchalck abzuordnen/ jhm nach folgende Puneten vorzuhalten.
Dieweil nicht wohl zuerachten/ daß der Feind die Statt Lerida ſolte mit Gewalt angreiffen/ weil ein ſo groſſe Anzahl guter Officierer vnd Soldaten/ ſo jhnen die Armee koͤnten zuſchanden machen/ drinnen liegen; wann nur die drinnen ſich weeren/ wie man von jhnen gewertig iſt/ zum ahl jhnen auch von auſſen die Hand ſoll gebothen werden/ daran nicht zu zweiffeln; ſo ſcheinets/ als werde er ſie ſuchen auß zuhuͤngern.
Bey ſolchem Fall wird er allen Fleiß an wenden/ daß er die Belaͤgerung ſchlieſſe vnd ſich wieder den Secours veſt lege:
Wie nun vor vierthalb Monat Lebens Mittel in der Statt ſind/ kan man ſeine Rechnung machen/ wie ſolche Zeit zu der Ehr der Koͤniglichen Waffen/ vnd zu Nutzen ſeiner Dienſten anzuwenden waͤr.
Vnd ſcheinet/ man koͤnne hie nichts anders thun/ als den Belaͤgerten Huͤlff leiſten/ oder durch einige diverſion den Feind von der Belaͤgerung abziehen/ wann man nemlich ein andern Orth/ an welchem jhme eben viel gelegen/ angreifft/ daß ſie denſelben lieber retten/ als Lerida erobern ſolten.
Oder da er in der Belaͤgerung fort faͤhrt/ daß wir denſelben Verluſt durch anderwertlichen Gewinn/ ſo wir in wehrender Zeit der Belaͤgerung mit Gewalt erhalten/ moͤgten erſetzen.
So viel man dieſer Seit das Weſen beſchawen kan/ wird leichtlich erachtet/ daß der Secours. ſolt ſchwehrlich hienein zubringen ſeyn/ nach dem der Feind ein geraume Zeit gehabt/ die Belaͤgerung zuſchlieſſen/ man wolte dann eine Schlacht zu ſeinem Vortheil wagen/ gegen einer wohl vergrabenen Armee.
Zumahl die Schlachten in gegenwertigem Zuſtand der Catalonier nach Muͤglichkeit zu meiden/ dieweil ein oder ander Verluſt vns mögten die gantze Landſchafft verlieren/ der Gewinn aber geringen Nutzen bringen.
Wie wir nun gegenwertiger Zeit dem Feind kein groͤſſern Verdruß koͤnnen thun/ als daß wir das vbrige in Catalonien wohlverwahren; alſo iſt ſehr viel daran gelegen/ daß wir keine Schlacht haſardieren; vnd daß die allerſtarckeſte Vrſach deß Koͤnigs Feldoberſten ohn euſſerſte Noth ſich deren zuenthalten/ er ſehe dann vor Augen ein gleiche Gefahr/ wann er ſtill ſeſſe/ als wann er im Treffen vndenlege/ oder ein gewiſſen Vortheil darbey ziehen/ iſt/ daß das allerbeſte Orth/ ſo der Koͤnig in der Landſchafft hat/ der Voͤlcker Hertz ſeyn muß/ nemlich die Liebe zu Franckreich/ vnd der Haß gegen Spanien/ neben der gefaßten Meynung daß vnſers Staads Macht nicht nur genugſam iſt/ ſie zu erhalten/ ſondern auch dem Feind Abbruch zuthun.
Welcher geſtalt die Beyſorg iſt/ da ſie ſolten ſpuͤhren/ daß der Feind vns vberlegen waͤr/ ſie jhre Meynung vnd Zuneigung gegen vns nicht ſolten fahren laſſen/ vnd jhre Verſoͤhnung mit dem Catholiſchen Koͤnig ſuchen; auch jhr begangene Miſſethat damit buͤſſen/ daß ſie vns huͤlffen auß dem Land jagen/ vnd deß Koͤnigs in Spanien Anſehen wiederumb herfuͤr ziehen.
Auff daß man nun in ſolch Vngemach nicht gerahte/ ſondern das Weſen vnderhalten/ vnd der Voͤlcker Affection nicht verlieren moͤge; ſoll deß Marſchalcks fuͤrnehmſter Zweck ſeyn/ daß er es nimmer laſſe dahin kommen/ ob die Catalonier in dieſe Sorg fielen/ als koͤnten ſie durch Franckreich nicht vnderſtuͤtzt/ noch verwahret werden in jhrem Vorhaben/ ſich von dem Spaniſchen Gehorſam abzuſcheiden.
Vnd dieſes ſind die allgemeine Vrſachen/ deren man den Marſchalck wollen verſtaͤndigen/ welcher dann im Land ſelbſt iſt/ vnd eben deßwegen ſich deren zu allen begebenden Faͤllen wird wiſſen zubedienen.
Darumb wird gedachter Marſchalck ſeine Rechnung machen nach dem Secours, der jhm zu kompe/ vnd nach der Zeit/ in welcher derſelb jhn kan erreichen/ zumahl die ſambtliche Voͤlcker bey Limoges werden auffbrechen.
Vnd wann er vermeint den Feind in dem Vortheil anzugreiffen (da man doch darfuͤr helt er ſolte es nicht verſuchen/ ob er gleich koͤnte) oder daß er einigen Poſten nahe bey jhm faſſe/ jhn von der Belaͤgerung/ ſo viel wir hie ermeſſen koͤnnen/ abzutreiben; moͤchte er vff den ankommenden Secours warten.
Da er im Gegentheil vff eine Diverſion bedacht waͤr/ vnd in ſeinem vorigen Sinn vff Tarragona fortfuͤhre/ ſoll er den Maggraffen Villeroy an ſich ziehen/ mit ſeinen vnderhabenden Voͤlckern; es waͤre dann/ daß er Roſes vermeinte anzugreiffen/ in welchem Fall er ſolches dem Villeroy zuvor ſoll andeuten/ vnd Ordre ertheilen/ was hierin vor die Hand zunehmen waͤr; damit ſie ſich beyde ſolcher geſtalt/ durch Vnderhandlung deß Beauvais Pleſſian verglichen/ was alle Nothwendigkeit/ ein ſolch Werck anzufangen/ vnd wohl zuenden/ nicht nur wegen deß groben Geſchuͤtzes ſondern auch wegen der Schiffe vnd Galeren/ zumahl derſelben Befelchshabere Ordre empfangen/ ſich nach jener Gutachten zuverhalten.
Es waͤr zu wuͤnſchen/ daß Roſes vor allen andern Orthen in Catalonien/ wegen deß Koͤnigs Dienſten angegriffen wuͤrde/ dieweil durch ſolche Eroberung die Graffſchafft Rouſſilion vns vff allen Fall verſicherebliebe/ die Veſtung Perpinian nur deſto beſſer zubedecken: auch ſolte der Vorſatz vmb ſo viel leichter fallen/ weil die Galeren vnd Schiffe die Einfahrt vor Roſes beſſer/ als Tarragona ſchlieſſen koͤnnen/ auch zu ſelbiger Belaͤgerung keiner Reuterey bedoͤrffen.
Es iſt aber bey gegenwertigem Stand zu beobachten/ die Catalonier moͤgten argwohnen/ wir ſehen mehr vff vnſer abſonderliches Weſen/ als vff die allgemeine Verſicherung der Landſchafft/ wann wir dem Feind fernern Progreß benehmen/ vnd das Land mit vnſerer Macht verſicherten.
Darumb verlaͤßt man ſich allhie vff den Marſchalck la Mothe, daß er/ alles gar ſcharff erwogen/ das beſte vor die Hand nehmen werde.
Beauvais Pleſſian ſoll auch dem Marſchalck vortragen/ daß/ im Fall er die Belaͤgerung Lerida nicht ſolt vor thunlich halten/ ſondern Tartagona, oder ein ander Orth wolte vornehmen/ man vermeint/ da er deß Villeroys Ankunfft gantz vnd deutlich vergewiſſert waͤr; er ſich koͤnte gegen Tarragona wenden/ vnd die Belaͤgerung zehen oder zwoͤlff Tage vor deß andern Ankunfft anfangen/ aber ſeine Zuflucht gewiß faſſen/ da die gantze Spaniſche Macht vff jhn angezogen kaͤme.
Solcher geſtalt wird der Feind gegen jhm nicht anziehen/ er hebe dann die Belaͤgerung vor Lerida auff/ welches man dann gern ſehe vnd ſuchet; im Fall er aber damit fortfuͤhre/ koͤnte er dennoch nur ſeiner Reuterey/ ſo der vnſerigen nicht vberlegen waͤr/ ſich bedienen/ nach einkommener Kundſchafft von ſeinen Truppen/ zumahl er von dem Fußvolck nichts kan miſſen/ weil dieſelbe nicht genugſam iſt/ jede Poſten/ wieder eine ſtarcke Beſatzung von vier tauſend Mann/ ſo wir in Lerida haben/ zuverwahren.
Darumb man dieſer Seiten darfuͤr gehalten/ deß Feinds Convoyen koͤnen gehemmet werden/ wann eine gute Reuterey ſich jenſeit deß Waſſers Noquiera hielte; wie dann ſolches dem Beauvais Pleſſian mit mehrerm iſt in der Landtaſſel erwieſen/ daruͤber er mit dem Marſchalck Vnderredung zupflegen.
Bey allen Begebenheiten waͤre viel hieran gelegen/ daß man das Landvolck in dem guten Willen/ ſo es bey dem letzten Treffen bezeuget/ vnderhalte/ auff daß ſie alles/ was in jhrem Vermoͤgen ſeyn wird/ dargeben/ namentlich was zum groben Geſchuͤtz gehoͤrig/ biß die deßwegen gegebene Ordre vollzogen werde.
Daß er auch in allem ſeinem Vornehmen/ wo der Außgang zweifelhafftig ſeyn moͤgt/ ſich mit den Deputirten deß Principals/ vnd mit den Raͤhten der Statt Barcellona vergliche/ auff daß bey mißlungenem Vorhaben/ ſie/ wegen beygetragenen Rahts nicht Vrſach haben vns zu laͤſtern/ ſondern vielmehr bey dem guten Eyffer gegen Franckreich verbleiben.
Alles was nun allhie geſetzt wird/ ſoll dem Marſchalck nicht anderſt/ als zur Nachricht zukommen/ zumahl Jhre Mayeſtaͤten ſich vff jhn gaͤntzlich verlaſſen/ daß er die allerbeſte Reſolution werde faſſen/ vnd ſolcher geſtalt verfahren/ wie es am fuͤglichſtẽ ſeyn wird/ nach dem er die fuͤrnehmſte Officierer der Armee angehoͤret/ vnd eines jeden gutachten erwogen/ beydes nach der Kuͤndigkeit deß Landes/ der Humorn vnd Zuneygungen der Voͤlcker/ vnd dann nach Beſchaffenheit der Occaſionen.
Auff daß nun Beauvais Pleſſian voͤlligen Glauben erlange/ wird man jhm hierzu ein Schreiben von Jhrer Mayeſtaͤt an den Marſchalck einhaͤndigen.
Gedachter Beauvais Pleſſian wird alles vnd jedes mit dem von Marca communicieren/ auch gegenwertige Inſtruction vorzeygen/ vnd ſeine Meynung vber alles/ was er dem Marſchalck vorzutragen hat/ vernommen/ vnd vbertragen/ es waͤre dann der Marſchalck nicht ſehr fern von Barcellona, als dañ koͤnte der von Marca jhn ſelbſt beſprechẽ.
Jch vor mein Perſon halte darfuͤr/ man koͤnne nichts ſcharffſinnigers/ nichts deutlichers/ als dieſe Inſtruction ſehen/ vnd hab ſie zu dieſem End gantz ſchlecht/ von Wort zu Wort allhero ſetzen wollen/ auff daßman von dieſer Prob vber das gantze Stuͤck vrtheile/ vnnd gewißlich glaube/ daß im geringſte nichts/ was die Vorſichtigkeit/ vnd erſprießliche Ordre belangt bey Hooff hat gemanglei/ das Weſen dieſer Landſchafft zu vollfuͤhren.
Da aber Gott nicht jedemahl ſegnen wollen/ muß man deßwegen die jenige/ ſo es getrieben/ nicht weniger achten; noch die Wiſſenſchafft eines Bawmeiſters geringer ſchaͤtzen/ wann einige vbermaͤchtige Vrſach ſein vorgenommen Werck ruͤckſtellig gemacht/ vnd die materialia, ſo er zum Baw bereit gehalten/ zerſtrewet hat.
Das XXI. Capitel.
Kurtze Relation was in Jtalien/ nach Koͤnigs Henrici IV. Tod/ biß an die Schlacht bey Quiers/ ſo der Graff von Harcourt gewonnen/ iſt vorgangen.
WJr muͤſſen auch wegen Jtalien etwas vermelden/ ſonderlich was noch vor der Regierung geſchehen/ ehe wir vff derſelben eygene Sachen/ vnd fuͤrnehmlich auff das gute Gluͤck in der Jnſel Elbe kommen.
Die Spanier hatten Jtalien vor das erſte Dummelplatz jhrer Waffen/ nach Henrici deß Groſſen Todt erwehlet/ wann man nur den Guͤlcher Krieg auſſetzet/ welcher Handel nit lang gewehret/ vnd keinen Nachdruck gezogen.
Der Verdruß ſo ſie quelete/ vnd nicht verſchmetzen konten/ kahm daher/ daß der Hertzog von Saphoyen nit nur ein Glied/ ſondern der fuͤrnehmſte Stiffter der Liga geweſen/ ſo er mit Koͤnig Henrichen/ vnd etlichen Teutſchen Fuͤrſten getroffen; darumb ſie jhn zuvertilgen gedachten/ vnd hernach gantz Jtalien vnder jhre Fuͤß legen koͤnten.
Deine zu folg fuͤhreten ſie dreymahl den Krieg wieder jhn/ vnd endeten ſich zu dreymahl getroffenem Frieden/ durch Vermittelung der Cron Franckreich/ zumahl die Policey ſelbiger Zeit nicht geſtatten wollen/ daß Franckreich ſich offentlich/ als ein Mithelffer haͤtte einmiſchen ſollen.
Als nun der Erbfall zu Mantua geſchehen/ weil Hertzog Vincentz ohne Mannserben verſtorben/ vnd das Hertzogthumb vff ein andern Stamm gefallen/ nemlich vff den Hertzogen von Nevers, gedachten ſie jhn mit Gewalt auß zuſchlieſſen/ ob ſchon alle Rechten jhm dieſe Succeſſion heymwieſen/ vnd guͤnſtig waren.
Zu ſolchem End verbunden ſie ſich mit dem Hertzogen von Saphoyen/ der nach etlichen Stuͤcken in dem Monferrath ſchnappete/ vnd jhm wohlgelegen waren; darumb ſie den Kayſer/ mit dem Koͤnig in Dennemarck frieden zumachen bewegten/ auff daß er den Kern ſeiner Voͤlcker wieder den Hertzogen von Mantua, vnder dem Schein der begangenen felonnie vnd Lehenverluſtes/ ſchicken koͤnte; ob ſich ſchon der Hertzog zu allen erdencklichen Schuldigkeiten/ zu welchen der Stand eines Vaſallen jhn anwieſe/ gegen ſeinem Lehenherꝛn anwieſe/ anerbothen.
Franckreich ſahe dieſe auffſteigende Vnordnung in Jtalien an/ nicht mit vnpaſſionirten Augen/ dieweil vmb ſeinet Willen zum Theil der Tumult ſich erhube/ aber doch mit einem ſolchen Gemuͤth/ welches nur alles wohlergehen wuͤnſchte/ vnd nichts anders vornahm/ als nur allen guten Dienſt erweiſen/ zumahl ſolches gewaltiglich/ wie wohl vergeblich/ zu Madrit/ vnd zu Wien geſchehen.
Die Geſchaͤfften zu Hauß mit den meutenierenden Hugenotten/ vnd dann etlicher fuͤrnehmen Haͤupter in deß Koͤnigs Raht/ ſo die Huͤlff dem Hertzogen von Mantua verſagten/ haben vervrſacht/ daß man/ biß nach der Belaͤgerung Rochelle nichts thun koͤnnen/ vnd der Koͤnig hernacher dem Koͤnig Mittel gegeben/ vber das Gebuͤrg zugehen/ vnd Caſal/ das in den letzten Zuͤgen lage/ vff das Geſchrey vnſerer heranbrechenden Waffen/ errettet worden.
Der Fried/ ſo man damahls zu Suſa machte/ zwiſchen den Spaniern/ dem Hertzogen von Saphoyen/ vnd vns/ wurd das folgende Jahr gebrochen/ als der Marggraff Spinola in das Hertzogthumb Meyland/ vnd Colalto in das Hertzogthumb Mantua gezogen/ deß newen Hertzogen beyde Laͤnder zugleich vff einmahl anzufallen.
Der Hertzog von Saphoyen/ der ſein Theil an dieſer Beuth ſuchte/ ſchlug ſich zu jhnen/ alſo daß wir vber das Gebuͤrg giengen/ dieſer vnbilligen Geſellſchafft zu wiederſtehen.
Wie wir nun alle Kunſtſtuͤcklein/ welche der Hertzog von Saphoyen vns nur in dem Land vnvorſichtiger Weiſe zuvertieffen hatte gebrauchet/ zerleget/ nahm jhm der Cardinal Richelieu, der den Koͤniglichen Zeug fuͤhrete/ durch eine Contremarſch Pignerol, als er ſich zuvor nach Turino gewendet hatte/ dem Hertzogen nur deſto beſſer zubegegnen.
Dieſes aber hinderte die Spaniſche vnd Kayſeriſche Waffen gar nicht/ eines vnd anders in dem Monferrat vnd Mantuaniſchen nach belieben einzunehmen/ alſo daß wir verlohren ſahen/ was wir zuerhalten meinten/ biß vff das Citadell in Caſal/ an welchem allein deß Hertzogen von Mantua Hoffnung klebete/ gleich wie vor alten Zeiten die gantze Wohlfart der Statt Rom ſich im Capitolio, das ſich noch weerete/ enthielte.
Der Fried/ ſo vor dieſem Orth/ durch Vermittelung deß Bapſts vnd Dienſt deß Cardinals Mazarini machte/ gab dem Hertzogen von Mantua in der Forcht ſeines euſſerſten Verderbens etwas Lufft/ vnd das Jtalianiſche Weſen befand ſich ſolcher geſtalt weder gaͤntzlich truͤb/ noch gaͤntzlich ſtill/ biß an den Quairaßker Vertrag/ der etwas Beſtand mit ſich brachte.
Die Noth trieb den Kayſer/ ſein gantze Macht/ die er hienuͤber laſſen gehen/ wieder abzufordern/ damit er dem Koͤnig in Schweden/ der mit Kriegsmacht war vff deß Reichs Boden gerucket/ koͤnte begegnen; vnd ſein Gevollmaͤchtigter in Jtalien Gallas/ der ſeinem Herꝛn bey dem gemeinen Weſen redlich gedienet/ bracht es dahien/ daß Feria, der dem Marggraffen von Santacroce war ſuccediret, allen ſeinen Eyffer vnd Vngeſtuͤmm/ nach deme er geſchefftig geweſen vff ein newes zu rumoren/ in etliche Draͤwwort vnd Bravaden laſſen außgehen.
Dieſer Fried machte/ daß wir den Hertzogen von Saphoyen/ Victor Amedee wieder gewinnen/ vnd Pignerol auß ſeinen Haͤnden durch einen freywilligen Kauff erlangen können/ als eben Mantua jhrem Hertzogen/ gegen Abtrettung Pignerol, eingeraumbt worden.
Doch trat der Hertzog von Saphoyen nicht ſo gar ſauber vff vnſere Seit/ daß jhm das Hertz nicht wehe haͤtte gethan vber den Verluſt eines ſolchen Orths/ darumb er immerzu mit denen Gedancken vmbgienge/ wie er wieder darzu mögte kommen.
Vnd dieſes war die Vrſach/ daß/ nach dem wir mit den Spaniern gebrochen/ vff inſtaͤndiges Anhalten der Hollaͤnder/ vñ in Betrachtung deß Churfuͤrſten zu Trier/ ſeine Waffen nicht gethan/ was ſie wieder Spanien thun koͤnnen; ja daß er auch den vnſern nicht wollen verſtatten allen jhren Vortheil zugebrauchen/ auff daß wir nur ſeiner deſto mehr ſolten bedoͤrffen/ vnd er die gelegene Zeit ſein begeben Pignerol wieder zuerwiſchen/ haben koͤnte/ welches dann vor jhn der fuͤrnehmſte Nutz/ vnd der endliche Zweck dieſes Kriegs war.
Einmahl iſt war/ daß/ wann er nach dem Treffen vff dem Waſſer Teſin, welches er anfangs nicht wolte gewinnen/ gleich wie er es zu End nicht wollen laſſen verlieren/ in das Hertzogthumb Meyland geruckt waͤr/ an ſtatt er zuruck nach Bemont gangen.
Vnd wann er ſich vff der ſtelle haͤtte gefunden/ wie man ſich mit dem Hertzogen von Rohan vnd deſſen Armee haͤtte verglichen; vor gewiß man ſich im Meylaͤndiſchen haͤtte feſt ſetzen koͤnnen/ daher dann man den Spaniern ſolche Arbeit koͤnnen machen/ daß ſie Bemont vnd Monferrat vergeſſen ſollen/ auch dem gantzen Jtalien weiſen/ was es ſchier in hundert Jahren nicht geſehen/ nemlich den Meylaͤndiſchen Staad ein Dummelplatz den kriegenden Partheyen.
Der Hertzog aber lieſſe ſich begnuͤgen/ wann er den Handel zwiſchen den beyden Cronen nur moͤgt in gleicher Wage halten/ daß der gantze Vortheil weder vff die eine/ noch vff die andere Seit fiele; vnd daß die Spanier nicht zu ſehr nieder gedruckt wuͤrden/ vnd er ſolcher geſtalt bey vns etwas weniger guͤlte; wir auch nicht ſo gar geſchwaͤcht wuͤrden/ daß er vns/ wann er nur wolte/ nicht ſolt wieder zurecht bringen.
Dieſen Handel trieb er ſo lang/ biß Printz Thomas in Flandern gezogen/ vnd ſich gantz an Spanien angehaͤngt:
Hie faßt er ein Hertz/ den Spaniern nicht mehr zu ſchonen/ ſondern ſie offentlich zubekriegen/ damit er den Nachdruck/ den mit der Zeit in ſeinem Staad/ ſeines Bruders Abfall haͤtte vervrſachen moͤgen/ abwendete.
Aber ein klein wenig nach dieſem gefaßten Sinn vberfiel jn der Todt/ daß er nichts zu Werck richten koͤnnen/ alſo daß man wohl fagen mag/ deß gantzen Jtalien/ wie auch vnſere eygene Wohlfart in demſelbigen Lande ermanglete ſeiner/ als man deſſen am beſten vonnoͤthen hatte.
Etliche Zeit hernach ſchickten die Spanier Printz Thomaſen wieder dahien/ weil ſie leichtlich erachteten/ er wuͤrde zu jhrem Vortheil mehr nutzlicher daſelbſt arbeiten/ als in Flandern/ wo ſie in der verlohrnen Schlacht bey Avein erfahren/ daß groſſe Feldherꝛn nicht eben jedermahl Gluͤck haben/ vnd daß die Veraͤnderung deß Luffts jederweilen nicht weniger zur Reſtitution deß guten Gluͤcks/ als der Geſundheit thaͤte/ wann man an einem/ oder dem andern Mangel haͤtte.
Auch mißrechneten ſie ſich hierin nicht/ weil er vnd der Marggraff Leganez ſolchen Progreß thaͤten im Monferrat vnd Bemont/ daß ſchier alles vnd jedes jhren Waffen ſich vnder geben/ auſſerhalb der Statt Caſal/ vnd deß Citadels zu Turino.
Bey dieſem ſo harten vnd trawrigen Zufall deß Monferrats vnd Bemonts in ſo toͤdlicher Forcht/ als gantz Jtalien truge/ vergaſſe Franckreich nicht herbey zu eylen in der Noth.
Gleich wohl war das Elend der Landſchafft hier ſtaͤrcker/ als die Mittel/ ſo damahls bey zubringen waren/ zumahl die beſchwerlichen/ die man vberwinden ſolte/ die Kraͤfften vbertraffen.
Doch ließ ſich Franckreich nicht hindern/ alles zu vberwinden/ vnd dieweil es Hertz vnd Muthfaſſete von der gerechten Sach/ darumb es zuthun war/ hatte der Himmel das vbrige zuverwalten.
Franckreich wehlt ein ſolches Haupt/ das nicht nur ein Feldoberſt/ ſondern ein vnerſchrockener Feldoberſt war/ vnd ein Muth fuͤhrte/ ſo vber alles/ was der Krieg ſchroͤckliches vnd wunderſames bringen kan/ gienge.
Dieſe Wahl traff den Graffen von Harcourt, welcher durch ein vbernatuͤrlichen Muth vnd Mannheit in drey oder vier Tagen aller erſt die Jnſel S. Margrethen vnd S. Honoren wieder gewonnen/ nach deme die Spanier ſie kurtz zuvor hatten vbereilet.
Die Hoffnung/ ſo man von jhmſchoͤpffete/ blieb weit hinder ſeinem gluͤcklichen Succes.
Dann Caſal/ da alles auß mangel vieler Dingen/ die zu Vnderhaltung deß Lebens gehoͤren/ vff der Heefen lage/ wurd proviantirt/ als dieſer Graff ſich biß dahien vertieffete/ vnd alles was ſeine Reyſe hindern kont/ ableinete/ fuͤrnehmlich vff feindlichem Grund vnd Boden.
Es befand ſich aber die hoͤchſte Gefahr bey der Wiederkehr/ als er muͤſſen ſich durch zwo Armeen ſchlagẽ/ deren jede ſtaͤrcker war als die ſeinige: die jhn aber bey Nacht angriffen/ die eine vornen/ vnd die andere hinden/ darumb er auch deſto leichtlicher in Vnordnung war zubringen/ vnd demnach gar in die Flucht/ bey ſo finſterer Nacht.
Dennoch wirckt er ſich Mannhafftig herauß/ vnd ſchlug den Feind vor jhm vnd hinder jhm/ mit ſolchen Thaten/ die billig ſolten an der klaren Sonnen im Mittage von aller Welt geſehen werden.
Alle vnd jede vnſere Kriegsleuthe hielten ſich hie wohl; Turaine, Pleſſis Praslin, beyde Feldmarſchaͤlck/ vnd Rocheſerviere General Wachtmeiſter lieſſen ſich hie vor andern ſehen.
Das XXII. Capitel.
Wie der Marggraff von Leganez vor Caſal geſchlagen worden.
Wie der Graff von Harcourt Thurin belaͤgert vnd erobert/ auch von etlichem anderen gluͤcklichen Fortgang in Jtalien/ biß an den Todt deß letzten Koͤnigs.
DEr Schimpff vnd der Verluſt/ ſo Leganez in dieſer Schlacht empfangen/ als Printz Thomaſo bey jhm war/ ſchliffeſein Vorhaben vff Caſal/ ſo er meinte mit Sturm zu erobern/ gar nicht ab ſeinem Geiſt.
Dann er macht die Vorbereitung vnvermerckt in der ſtille/ vnd war vnder andern auch deßwegen vffgeblaſen/ daß er bey Wormbs/ ſonſten Bormio genant/ gut Gluͤck gehabt/ als der Marſchalck Crequy zu ſeinem Vortheil den Geiſt vff gegeben:
Dann auch wegen Verceil, welchen Orth er eingenommen ſchier vor deß Cardinals Valette Angeſicht:
Vnd was etwann bey den Grawbuͤndnern vorgeloffen/ welche er von dem Frantzoͤſiſchen Bund abgeloͤſet/ vñ an dz Hauß Oeſter reich durch die Jnsbruckiſche Tractaten verknuͤpfft hatte.
Vffgeblaſen ſag ich/ von ſolchem guten Gluͤck/ gedachte er in ſeinem Sinn nichts wenigers/ als Caſal vor ein Kraͤntzlein drauff zuſetzen/ zumahl alle vnd jede Gubernatorn zu Meyland vmb dieſe Braut gebuhlet vnd geeyfferet haben/ ſo bald man das Citadelle in gedachten Ort hat auff gerichtet.
Darumb zog er auß Meyland mit einem ſo veſten Vertrawen deß Siegs/ daß man haͤtte meynen ſollen/ er zoͤge vber Feld/ ein Guth anzutretten/ mehr als ein Orth einzunehmen.
Vnd war nicht ohne/ weil er ſich maͤchtig wohl außgeruͤſtet befand/ auch daß ſein Feind noch in der ferne/ vnd zumahl ſchwach waͤre/ Kundſchafft hatte/ mogte er wohl ohne Vermeſſenheit jhm einbilden/ die von Gott beſtimte Zeit waͤr herbey kommen/ daß Caſalein andern Herꝛn erkennen ſolte.
Die Zeitung von dieſer Belaͤgerung macht dem Harcourt groſſe Verwirrung im Kopff/ als er nun vff die Wage legt/ wie wenig Muͤglichkeit wegen deß Entſatzes ſich eraͤugnete/ vnd was Nachtheil ſolcher Verluſt nach ſich ziehen wuͤrde; reſolvierter ſich/ das erſte mit vngewiſſem Außgang vorzunehmen/ auff daß das andere nit gewißlich erfolgen muͤſte; vnd vielmehr alles zuwagen/ damit er/ was ohne das nicht konte vnverlohren bleiben/ errettete.
Nun hatte ein anſehnliche Huͤlff erlangt/ ſo la Mothe Hautancourt jhme heran gefuͤhret:
Darumb zog er alle Voͤlcker zuſammen/ brache auff von Pignerol, vñ marſchiert vff Caſal/ ob jhm gleich ſchier vmb die Helfft Leganez vberlegen war/ den er dennoch in ſeinen eygenen Lauffgraͤgen bezwang.
Hiernechſt griff er Thurin an/ dahin der Printz Thomaſo ſich mit einer Armee/ ſo nicht viel geringer als die ſeinige/ ſich verwahrlich gelegt hatte.
An dieſem Ort gab es muͤſſige Zähne vff beyden Seiten/ ſo wohl diauſſen/ als drinnen/ biß er endlich/ nach ſo verwegenen vnd groſſen Außfaͤllen/ dergleichen zu vnſern Zeiten bey keiner Belaͤgerung zufinden/ durch Hungersnoth den Orth vberwaͤltiget.
Vnd wird die fuͤrnehmſte Ehr/ ſo wohl wegen entſetzten Caſals/ als bezwungenen Thurins, nach jhme dem Turaine, dem Pleſſis Praslin, vnd dem Mothe Hautancourt, welche ſich bey dieſen beyden Faͤllen befunden/ zugemeſſen.
Hie werd ich nicht vnderlaſſen zugedencken/ weil ſich die Gelegenheit eben zutraͤgt/ was ſich ſonderbahres wegen Caſal zugetragen/ vnd wohl werth iſt/ daß man druff mercke.
Nemlich als Leganez die Bereitſchafft zu dieſer Belaͤgerung machte/ eben damahlen ſchlug man in Spanien etliche Friedens Mittel fuͤr/ welche aber gedachter Gubernator verwerffen laſſen/ in deme er hoͤchlich betheurte/ der Orth koͤnte jhm nicht entgehen.
Welches ſich eben auch zugetragen/ als Gonſala von Corduba die Belaͤgerung vnderfinge/ bey dem erſten Vnweſen/ ſo man dem letzten Hertzogen von Mantua vber den Halß gezogen.
Nun hatten deſſelben Fuͤrſten Sachen ein ziemlichen feinen Fortgang zu Wien vnd zu Madrit/ beydes weil Franckreich ſich ſeinet wegen allerſeits eyfferig annahme/ vnd dann wegen ſeiner gerechten Sach/ zumahl der Kayſer Gewiſſenhafftig gienge/ vnd die Gerechtigkeit/ zu groſſem Aergernuß bey gantzem Europa, nicht ſchwaͤchen wolte.
Weil nun Gonſala ſo gar gewiß in Spanien ſchriebe/ er wolte gar bald in Caſal Meyſter ſeyn/ nach demer jhm ein gantz gewiſſe Correſpondentz/ mit dem Schultheiſſen drinnen/ genant Spadini, eingebildet; wurden alle gepflogene Friedens Handel/ ſo nicht weit vom Schluß ſtunden/ zu Waſſer.
Vnd iſt hiebey noch ferner zu beobachten/ es kein wunder/ daß die Gubernatorn zu Meyland an dem Jtalianiſchen Vnweſen Gefallen haben/ ja daß ſie daſſelbe ſelbſt erwecken/ oder vnderhalten/ damit ſie Vrſach haben/ ſich zu ruͤſten/ oder in der Ruͤſtung zubleiben.
So nachtheilig moͤgen ſie jhrem König keinen Krieg fuͤhren/ daß ſie vorſich ſelbſt nicht ſondern groſſen Nutzen darbey erlangen; neben dem Kuͤtzel/ andern zu commendieren/ vnd andern Forcht einzujagen/ welches dann zu jhrem praͤchtigen Sinn vber die maſſen wohl dienet.
Hie thun ſie ein trefflichen Schnitt/ bey der Geld Ernde/ vnd moͤgen jhrem geitzigen Sinn guͤtlich thun.
Dann ſolcher geſtalt bringen ſie es ſo weit/ daß alle andere Spaniſche Bediente in dieſen Landen/ biß vff die Koͤnigliche Statthalter zu Neaples/ Sicilien vnd Sardinien/ jhnen alle Notturfft muͤſſen zur Hand lieffern/ wie ſie es begehren/ wofern ſolches durch viel wichtigere Vrſachen nicht kan verhindert werden.
Vber diß wiſſen ſie wohl/ daß alle jhre Nachbarn jhnen nicht vnderthaͤnig ſind/ gleichſam waͤre es jhren Ehren nachtheilig/ da ſie jhnen Ruhe lieſſen/ vnd nicht ſuchten ein oder ander Stuͤck an die Jtalianiſche Monarchey zu knuͤpffen/ nach deme ſie von ſo langer Hand ſich darumb bemuͤhen.
Wann dann ſie durch kein ander Mittel bey jhrem Koͤnig koͤnnen zu groſſem Anſehen gelangen/ auch zu einer anſehnlichen Recompens den Weg bereiten/ als durch einigen herꝛlichen Progreß in denſelben Landen/ wird ſich niemand verwundern/ daß ſie immer zu rumoren/ wo ſie jrgend Gelegenheit vnd Anſtoß finden.
Auß dieſem allen mag man ſchlieſſen/ was beyde Belaͤgerungen Caſal belanget/ daß in der gantzen Chriſtenheit kein ſo vnbilliger/ noch verderblicher Krieg entſtehe/ den die Spanier nicht anzetteln/ oder den ſie begehrten bey zulegen/ wann ſie nur das geringſte zu jhrem Vortheil darbey erblicken.
Das Vngewitter mag ſich immer hien vermehren/ der Hafen mag faſt ſchoͤn ſeyn/ vnd zum anlenden ſicher/ ſie halten ſich doch vff der Hoͤhe/ wo nur Hoffnung zum Fang erſcheinet.
Man mag auch endlich bey dieſen beyden Belaͤgerungen abnehmen/ wie Gott den Luſt zum Krieg/ vnd das Abſchewen gegen dem Friede/ ſo die Spanier/ daſelbſt bezeuget/ geſtrafft hat.
Dann gewiß/ daß jhr gefuͤhrter Krieg/ zu welchem ſie auch den Kayſer wieder den Hertzogen von Mantua genoͤthiget/ der Veraͤnderung in Teutſchland den Anfang zu jhrem Nachtheil gemacht hat.
Ja daß der vor Caſal vnd Thurin empfangene Schimpff den Cataloniern vnd Portugieſen ein Hertz gemacht/ ſich auffzulehnen: wohl verſtanden/ daß das Chriſten Blut/ ſo vnrechtmaͤſſiger Weiſe vergoſſen worden/ gen Himmel ruffet/ vnd vmb Rache ſchreyet/ welche es auch vber kurtz/ oder vber lang wird erhalten.
Aber wieder zu vnſerm Vorhaben zukommen/ ob wir ſchon/ wie ich meyne/ nicht ohn ſondern Nutzen davon nicht abgetretten; ſo hatte/ nach dem Thurin erobert/ Harcourt ſchier kein Arbeit mehr in Bemont/ die jhm beſchwehrlich fallen koͤnt/ auſſerhalb der Belaͤgerung Cony, bey welcher der Gubernator damahls Graff von Brolio, ein Wider ſtand vber jedermans Verſtand gethan/ vnd ſeiner Dapfferkeit ſo herꝛliche Zeichen gegeben/ als er noch heutigen Tags in deß Koͤnigs Dienſten thut/ darumb jhn auch der Cardinal Mazarin vff dieſe Seite gezogen/ nach dem er die Hertzogen von Saphoyen von Spanien ab- vnd zu vns gewendet.
Hier nechſt wurd Harcourt befehlt auß Jtalien/ der Hertzog von Bovillon aber hienein zuziehen/ vnd der Armee vorzuſtehen.
Vnd ob er ſchon ſich nicht lang in dem Land gehindert/ ließ er dennoch in kurtzer Zeit nahmhafft Zeugnuß ſeiner Erfahrenheit in Kriegsſachen verſpuͤhren/ zufolgen ſeinem vor Sedan erworbenen Ruhm.
Vnd da jenes vnvmbgaͤngliche Vnheil/ darin er zu allem Vngluͤck ſich hernach geſtuͤrtzet/ jhn nicht haͤtte auß deß Koͤnigs Gunſt geſetzet/ dardurch er vmb den Generalat kommen/ war es eben der rechte Orth/ was nutzliches von jhme/ ſo zu deß Koͤnigs Dienſten als vor gantz Jtalien/ zugewarten.
Der Hertzog von Longueville kahm an deß Hertzogen von Bovillion Stell/ darbey die Wahl ſehr hoch vernuͤnfftig gefallen/ nicht nur wegen dieſes Fuͤrſten Tugend/ ſondern darumb/ daß er neben ſeinem Schwager/ dem Printzen Thomaſo, ſollen zu einem Zweck vnd Ende geſambter Hand zielen.
Dann man haͤtte kein zween Feldherꝛn finden koͤnnen/ die in gleichem Stand vnd Anſehen/ ſolche Einigkeit/ ſolchen guten Verſtand bezeugeten.
Alſo griffen ſie an/ vnd eroberten zugleicher Hand Tortona, allwo vnſer Armee angefangen ſich zuverſchlieſſen.
Doch war es nichts/ gegen deme zu rechnen/ was ſie im Abzug/ durch das allergrauſamſte Vngewitter leiden muͤſſen/ da die Element jhre Verderben zuſammen geſchworen/ alſo daß die Mannſchafft mit hoͤchſter Noth errettet; die Pferd aber vnd aller Troß vnder Wegs verlaſſen worden/ mehr als keinem lebendigen Menſchen gedancken man/ zerrieſſen vnd durch das Waſſer verderbet.
Dieſe Vnordnung vnd Schlappe/ welche ſo geſchwind nicht moͤgen ergentzet werden/ gab den Spaniern Mittel vnd Wege/ Tortona wieder zubelaͤgern/ vnd ſich ſo gar veſt zu vergraben/ daß/ nach deme wir vns zur Rettung dargeſtellet/ man jhre Wercke ſolche befunden/ die nicht zuvberwaͤltigen waͤren: alſo haben ſie ohne Arbeit/ zum wenigſten ohne Gefahr wieder erobert/ was vns ein gantze Armee zuvor gekoſtet hatte.
Gleichwohl erhielten wir erſt dieſen Orth kurtz vor deß Cardinals Richelieu Todt/ verlohren jhn aber wieder noch bey deß Koͤnigs Leben/ welcher vielleicht ſich deß Jtalianiſchen Weſens nicht allerdings nach Notturfft angenommen/ darumb er auch dieſen Verluſt wenig geachtet.
Das XXIII. Capitel.
Was ſich in Jtalien begeben/ nach dem der Printz Thomaſo deß Koͤnigs Voͤlcker allein commandirte.
WJe nun der Hertzog von Longueville, nach der Belaͤgerung Tortona ſein Abſchied in Jtalien genommen/ blieb der Printz Thomaſo allein bey deß Koͤnigs/ vnd deß Hertzogen von Saphoyen Voͤlckern.
Hiernechſt ſegnet der Koͤnig die Welt/ vnd wurd die Koͤnigin vor die Regentin außgeruffen/ darumb trug ſie gleiche Sorg wegen derſelben Haͤndeln/ als anderwertlich/ mit groſſem Eyffer/ wie dann die Muͤhwaltung nicht vergeblich geweſen.
Dann Printz Thomaſo erobert Aſt/ welchen Orth die Spanier vberzogen/ in derweil er bey jhnen geweſen; wie er nun etliche Voͤlcker bekommen/ ſo der verſtorbene Koͤnig gegen dem Spaniſchen Burgund brauchen wollen/ belaͤgerter Trino, eine Compaß maͤſſige Veſtung/ alſo daß er nach den Kriegs Regeln muͤſſen angehen vnd enden.
Aber Pondeſtura ergab ſich ohne Wiederſtand/ wie auch das Citadelle zu Aſt/ ſo durch deß Gubernators Verſehen war vberrumpelt worden; darumb es auch der embſige Printz Thomaſo nicht lang koͤnnen in der Spanier Gewalt ſehen.
Hie muß man vnvergeſſen ſeyn/ daß Turaine jhm die Voͤlcker auß dem Spaniſchen Burgund/ ehe Trino angegriffen ward/ als ein General Leutenant zugefuͤhret/ welcher dann zween dapffere Feldmarſchalck hatte/ Ruvigny vnd Magaloty.
Pleſſis Pralin dient auch als ein General-Leutenant/ nach dem er lange Zeit/ vnd mit groſſem Lob in Jtalien Feldmarſchalck geweſen.
Jch will verhoffen/ es werde dem Leſen vnſchwer ſein zuglauben/ daß der Cardinal Mazarin ſo wol als kein Menſch vnder der Cronen verſtanden/ wie hoch der Cron Franckreich an Vnderſtuͤtzung dieſer wichtigen Sache gelegen/ damit alles ferner wohlgehen/ zum wenigſten in keinen Abgang kommen moͤgte/ darumb er nicht wenig geholffen/ daß die Koͤnigin ſolche Reſolution gefaßt/ vnd die nothwendige Ordres darzu ertheilt hat.
Nach erobertem Citadelle zu Aſt/ lieff ſchier nichts denckwuͤrdiges vor/ weder bey den Spaniern/ noch bey vns/ biß Vigevano vberwaͤltiget worden/ welcher Poſte im Meylaͤndiſchen Gebieh viel betrifft/ durch welchen/ da wir jhn erhalten koͤnnen/ die Statt Meyland bloquiert/ vnd von vnſern Kriegsvoͤlckern geplaget war.
Es findet ſich aber von langer Zeit her weiß nicht was vor vnvmbgaͤngliche Noth/ daß entweder das Meylaͤndiſche vnangegriffen blieben/ oder vergeblich angefallen worden/ oder daß wir nie kein feſten Fuß ſetzen moͤgen.
Vnder wehrendem dritten Krieg/ ſo die Spanier wieder den Hertzogen auß Saphoyen/ nach Henrici deß Groſſen Todt gefuͤhret/ hatte man entſchloſſen/ vnd vff deſſelben Hertzogen Seiten alle Bereitſchafft gemacht/ in dieſelbe Landſchafft zufallen/ vnd einen oder andern Canal am Außlauff zu faſſen/ denen in der Statt ein groͤſſern Theil jhrer Bequemlichkeit abzuſchneiden/ zumahl dieſelbe/ als zwo Bruͤſte einem Saͤugling/ den Jnwohnern dienen.
Dieweil aber die Spanier ein Frieden zu Pariß lieſſen ſchlieſſen/ nach deme ſie vermercket/ daß der Jtalianiſche Krieg jhnen allgemach nachtheilig worden/ gleich wie der andere vor Gradiſca dem Hertzog Ferdinanden nicht wolte gluͤcken/ wurd deß Hertzogen von Saphoyen Vorhaben vnderbrochen/ alſo daß er ſelbſt den gedachten Frieden auch annehmen muͤſſen/ ſonderlich weil die Frantzoͤſiſche Macht/ vff welcher ſein beſte Staͤrck beruhete/ Ordre bekahmen/ von jhm abzuziehen.
Als auch der verſtorbene Koͤnig den Paß bey Suſa vbermeiſtert/ vnd Jtalien jhn/ als einen Heyland anſchawete/ erwartete der groͤſſer Theil der Welt/ an welchem End er in das Meylaͤndiſche ſolte einfallen/ in deme die Venetianer/ vnd der Hertzog von Mantua vff der Gegenſeiten das jhrige auch thaͤten.
Vnd wurd nimmermehr kein ſo gute Gelegenheit betretten:
Darumb nicht mehr zum Beweiß vonnoͤthen/ als daß man vermelde/ wie die Venetianer in ſolchem Vertrawen jhrem General Ordre ertheilt/ wie er eben vff den Cremoneſiſchen Graͤntzen ſich befunden/ alſo bald hienein zu rucken/ wann die Frantzoͤſiſche Voͤlcker ſolten in das Meylaͤndiſche einbrechen/ zumahl alles zu einer vnfehlbaren Revolte ſich daſelbſt anſtellete.
Aber der Friede/ welcher auß maͤchtigen Vrſachen/ die ich anderſtwo/ nemlich im erſten Theil deß Staads Diener vmb etwas vermeldet/ wir eingehen wollen/ hat alle der Jtalianer Hoffnung beſtuͤrtzt/ ob ſie ſchon vmb jhre Freyheit ſeufftzeten/ in der weil die Spanier von der Forcht/ ſo zu einem ſo ſcheinbahren Verderben gereichte/ ſich etwas wieder erholeten.
Wer ſolte nit gemeint habẽ/ die Belaͤgerung Valence wuͤrde wohl ablauffen/ vnd dieſer Schluͤpff/ durch welchen wir mitten in dẽ Meylaͤndiſchen Staad kommen koͤnnen/ wuͤrde vnſern/ vnd deß Hertzogen von Saphoyen Kriegsvoͤlckern allzeit offen ſtehen.
Vñ allem Anſchen nach haͤtte es alſo ſeyn ſollen/ da alle vnderzogene Vrſachen/ ſo zu vnſerm Vorhaben mitwuͤrcketen/ das jhrige verrichtet/ oder alle Tugenden bey dieſem Clavicordio recht geſchlagen haͤtten.
Droben hab ich etwas erinnert/ vom vbel verſtandenen eygenſinnigen Vorhaben deß Hertzogen von Saphoyen/ dadurch deß Hertzogen von Rohan Einfall in das Milaneſiſche durch das Veltlin iſt vernichtet worden/ daß ich jetzt nichts melde von den heimlichen Anſtoͤſſen/ ſo gemeltes Hertzogen Vorhaben hatte bey Hooff zu vberwinden/ wegen etlicher mittel- oder Vnderdiener (vnder andern wegen deß Pater Ioſephs) welche vber deß andern Reputation eyfferten/ vnd ſeiner Herꝛlichkeit feind waren; als ſuchten ſie zu einer Zeit zwey vnleidliche Sachen/ nemlich den gluͤcklichen Fortgang der Kriegsvoͤlcker/ ſo jener fuͤhrete/ vnd die Reputation/ ſo er deßwegen erworben.
Wann man dennoch vom Baum auß ſeinen Fruͤchtẽ ſoll vrtheilen/ nach der Richtſchnur deß Evangelions/ vnd dann von deß Menſchen Zuneygung auß ſeinem euſſerlichen Vorhaben; werden wir/ nach deme was wir in dem Veltliniſchen Verlauff geſehen/ ohne Frevel koͤnnen abnehmen/ daß vnder den beyden Vorſaͤtzen/ ſo dieſe Staads Diener gefuͤhrt/ vnd deren einer gantz loͤblich/ der ander aber nicht ſolcher/ es dennoch vor dem erſten erhalten.
Welches dann im Vorbeygehen mag geſagt ſeyn/ auff daß einem jeden ſein Recht wiederfahre/ zumahl die Gerechtigkeit nach der Gebuͤhr gehet.
Der Vorſchlag vff Tortona, davon wir hieoben geredt/ vnd welcher zum Theil auß deß Cardinals Mazarin Hirn war entſproſſen/ war auſſer zweiffel gluͤcklich vnd erwuͤnſcht bey ſeiner erſten Verrichtung:
Wann aber ſelbiges Gluͤck kein ſtandhalten wollen/ wie wir es dann angemercket/ dergleichen auch mit Vigevano geſchehen/ welchen Ort die Spanier etliche Zeit hernach wiederumb erobert/ nach deme man auß Meyland das allereuſſerſte gethan/ dieſe Beſchwerde abzuraumen/ vnd einſo ſpitzigen Dorn auß dem Fuß zuziehen.
Jſt auch nach gemelter Zeit nichts Denckwuͤrdiges vnder deß Printzen Thomaſo Regiment vorgangen/ biß man Orbitello angegriffen/ vnnd das Treffen bey Prou gethan/ in welchem dieſer Printz/ ob ſchon bey gantz vngleicher Macht/ mit Ehren ſich herauß gewuͤrckt/ vnd daſelbſt alle Probſtuͤck eines dapffern Oberſten vnd Kriegsmans ſelbſt gethan/ ſo viel immer von ſeinem Ruhm vnd lang geuͤbtem Weſen zuerwarten war.
Das XXIV. Capitel.
Was merckliches in Jtalien vorgangen/ vnder deſſen deß Hertzogen von Modena Kriegsmacht neben der vnſerigen gehalten.
EHe wirden Anſchlag vff Orbitello, Plombino, vnd Porte longono erwegen/ muͤſſen wir mit wenigem beruͤhren/ was ſich vnder deſſen im Cremoneſiſchen zugetragen/ nach deme der Hertzog von Modena ſich an Franckreich gehencket/ vnd ſeine Armee zu der vnſerigen geſchlagen.
Vnd ſage allhie nur dieſes/ daß niemand zweiffeln ſolle/ ſolche Verein ſeye von deß Cardinals Fund vnd Sorgfaͤltigkeit herkommen; dann nach dem er den Cardinal von Aſt vff vnſere Seite gebracht/ als er jhm den Ehren Tittel eines Beſchirmers dieſes Königreichs geben laſſen/ hat er zugleich/ deſſelben Bruder den Hertzogen auch heran gezogen/ vnd ſo lang angehalten/ biß vnſere Sachen in Jtalien das Abnehmen bekommen vnd derſelb gezwungen worden/ ſich ſelbſt zu verſorgen/ vnd die Neutralitaͤt anzutretten.
Vnd war gewißlich kein geringer Dienſt/ daß Mazarin zween ſolche Printzen von hohen Qualitaͤten der Cron Franckreich erworben/ vnder denen der eine der Cron Franckreich Ehr zu Rom ſo gewaltig vertretten/ der ander den Feldzug mit ſeinen Voͤlckern/ ſo ſelbiger Zeit in keinem geringen Anſehen waren/ verſtaͤrcket.
So lang nun deſſelben Kriegs Macht neben vns gehalten/ begaben ſich drey denckwuͤrdige Faͤlle:
Der erſte/ daß Caſal Major im Cremoneſiſchen/ ein weitlaͤufftiges/ aber vbel verwahrtes Dorff auch ohne einige Ringmauren/ proviantirt worden.
Dann es hatte Navailles, einer vnder vnſern Feldmarſchaͤlcken/ mit einem Theil vnſerer Voͤlcker daſelbſt Quartier genommen/ vnd war gantz beſtuͤrtzt/ als er die gantze Spaniſche Macht vmb ſich ſahe/ welche der Marggraff von Caracena in Perſon fuͤhrete.
Daß nun der Orth vbel verwahrt/ bracht jhm nicht die groſſe Bekuͤmmernuß/ weil er ſich je haͤtte betretten laſſen/ dann er haͤtte ſich moͤgen vergraben/ vnd veſt legen/ wann er nur Lebens Mittel haben koͤnnen.
Weil er nun wenig Victualien an dem Orh geſunden/ die gleichwohl zum erſten gleich vffgegangen/ die Zeit aber/ andere zur werben/ jhm zukurtz gefallen/ in deine der Feind jhme je laͤnger je naͤher kommen/ hatte er nichts anders zuhoffen/ als ſein letztes Verderben/ wañ der von Beys, ein ander Frantzoͤſiſcher Feldmarſchalck/ ſo auſſerhalb Caſal ſchwebete/ nicht haͤtte deſſen allen Kundſchafft erlangt/ vnd es bey dem Hertzogen von Modena ſo weit gebracht/ (welchem dann wegen hoͤchſter Beſchwerden der Handel nicht anſtehen wollen) daß er eine Convoy Muſquetirer zu den Vivres in etlichen Nachen verordnet/ vnd ſolche biß an ein gewiſſen Ort vff dem Polaſſen ſtreichen/ wo ſelbſt Navailles mit ſeiner Reuterey ſich finden ſolte/ nach einem zuvorderſt eingenommen Poſten/ auß welchem die Spanier ſeinen Abzug haͤtten verhindern koͤnnen/ da es jhnen je waͤre zugedancken kommen.
Nichts bekuͤmmerte den von Beyß mehr/ als er zu Biadana war/ dann wie er dem Navailles Kundſchafft vberbraͤchte/ weil der Feind zwiſchen jhnen beyden lage.
Doch wuͤrcket er ſich herauß/ vermittels eines Bawren/ welcher jhre Quartier her vnd dar/ hien vnd her gieng/ vnd Briefflein von einem zu dem andern truge/ in einer Art/ da das Helm in das Ohr gehet: durch welchen Kriegsliſt vnſere Voͤlcker ſich erhielten/ die Spanier aber ein ſchoͤn Gelegenheit/ ſie ohne Schwertſtreich zu ſchlagen/ verlohren.
Nach dieſer Proviantierung kahm der Marſchalck Pleſſis Pralin an auß Bemont mit der vbrigẽ Armee.
Wie nun Caracena ſolches vernommen/ vnd vff Meylaͤndiſchem Boden nichts leichtlich wagen wolte/ ſonderlich wieder vnſere Voͤlcker/ die an ſelbigem Orth nichts hatten zuverlieren/ ob ſie gleich geſchlagen wurden/ die aber hiebey ſehr viel haͤtten gewinnen koͤnnen/ im Fall ſie die Oberhand behalten moͤgen/ zog er ein klugen vnnd wohl vermachten Graben von Oglio biß an den Po, ſeine Armee dardurch gegen der vnſerigen zubedecken.
Hie beſchloſſe der Hertzog von Modena, neben vnſerm Marſchalck jhn anzugreiffen/ vff die Kundſchafft eines Jtalianiſchen Edelmans/ welcher von dem Caracena vbel gehalten/ ſich von ſeiner Armee abgethan hatte/ vnd berichtet/ das Werck waͤr noch nicht vollkommen/ an etlichen Orthen/ vnd moͤgten die vnſerige wohl an denſelben Enden durchbrechen.
Welches dann abgeredter maſſen angangen/ alſo daß die Spanier in jhren eygenen Schantzen vberwaͤltiget/ all jhr grob Geſchuͤtz vnd Troß dahinden laſſen/ vnd was von jhnen nicht niedergemacht/ oder gefangen worden/ neben Caracena mit der Flucht darvon kommen.
Alle vnſere Voͤlcker hielten ſich allhie wohl/ vom geringſten Soldaten/ biß zu den Generalen/ welche dann wegen jhrer Dapfferkeit vnd Anweiſung groß Lob erworben.
Es wurd aber die Frewd/ ſo der Marſchalck wegen einer ſo herꝛlichen Victori haben ſollen/ in ſeines elteſten Sohns Blut vnd Todt verſencket/ zumahl derſelbe den hoͤchſten Preiß allhie mit ſeinem Leben bezahlet/ welcher geſtalt vns der Sieg thewr genug ankommen.
Man will glauben/ da man alſo bald waͤr vff Cremona gangen/ wo alles von groſſem Schrecken erſchlagen war/ der Orth waͤr in der Hitz vbergangen.
Die weil man ſich aber eingebildet/ Caracena haͤtte ſich dahinein begeben/ mit ſeiner Gegenwart das beſte zuthun/ vnd die Fluͤchtigen auß ſeiner Armee wieder zuſamblen/ vervrſachte/ daß man ſich Anfangs dahin nicht gewendet/ ſondern die Bereitſchafft zu einer Belaͤgerung vorgenommen/ auch ſelbige etliche Tag hernach angefangen.
Dieſe Belaͤgerung/ welche ich vor das dritte Stuͤck halte meiner verſprochenen Erinnerung/ hatte viel groſſe Beſchwernuſſen/ alſo daß endlich alles zu nichten worden.
Die erſte Vrſach war vnſer ſchwache Kriegsmacht/ darumb wir das Schloß nur vff einer Seit angreiffen koͤnnen/ da doch daſſelb vff andern Seiten frey ſtund/ welchergeſtalt friſche Vivres vnd Krigsknechte hienein kommen thaͤten ohn ſonderliche Noth.
Die andere Vrſach war die Freyheit/ ſo der Hertzog von Parma den Spaniern geſtattet/ durch ſeine Landſchafften zufuͤhren/ was ſie zum Entſatz Cremona nur begehrten.
Nun haͤtten wir dieſer Vngelegenheit wohl moͤgen abhelffen/ wann wir nur eine Jnſell/ genant Mezan haͤtten eingenommen/ ſo nicht fern von dieſem Orth liegt/ vnd zu Vberbringung deß Secours jhnen ſehr dienlich war.
Dieſelbe ſtund dem Hertzogen von Parma zu/ wurd aber bey dem Vergleich ſo der letzte Hertzog mit jnen getroffen/ mit gewalt/ nebẽ Sabionetta, der Spanier/ entweder zu Erſtattung der angewandten Kriegskoſten/ oder zu einem Vnderpfand vnd Verſicherung ſeines geneygten Willens gegen jhnen.
Dem ſeye nun wie jhm wolle/ ſie vbergaben dem jetzigen Hertzogen dieſe Jnſel wieder/ damit wir ſie nicht in vnſern Gewalt bekaͤmen/ ſondern den Hertzogen nur deſto mehr vff jhre Seite braͤchten; dieweil ſie vernuͤnfftiglich abnehmen konten/ daß wir ſie in ſeiner Hand nicht wuͤrden angreiffen/ da wir vns ſonderlich hatten vor ſeiner Feindſchafft zuhuͤten.
Alſo daß ſie durch dieſen klugen Streich/ ſo nicht jederman einfaͤlt/ ſie die Jnſel lieber wollen verlieren/ als Cremona in die Schantz ſchlagen/ zumahl ſie vmb Cremona willẽ die Jnſel jhnen beliebẽ laſſen.
Deſſen allen vngeachtet haͤtte der Orth ſich nicht erwehren koͤnnen/ wann nicht die aller groͤſte Beſchwerlichkeit noch waͤr darzu kom̃en/ nemlich der Geld Mangel/ welchen der Pariſer Vffſtand eben ſo wohl anhero/ als anderſtwohin/ zu allen vnſern Armeen gezogen hatte.
Das Schloß/ da der Angriff geſchah/ wurd ſchier zu Pulver vnd Sand geſchoſſen/ der Grabe vbergangen/ der Marggraff Ville, ſo den folgenden Tag geblieben/ mit der Saphoyſchen Armee herbey gelangt/ die Belaͤgerung fortzuſetzen:
da aber alles/ auß Mangel Geldes/ zur Vollkommenheit/ abgienge/ muſte man gar ablaſſen: Alſo daß wir wohl ſagen mögen/ die Schloſen haben vnſere volle Ernd getroffen.
Das XXV. Capitel.
Wie man Mont Argentaro, vnd ſonderlich Orbitello wollen einnehmen.
OB ſchon/ was ich in vorigen Capiteln angezogen/ mehr dann genug iſt/ den Staadsraht gegen den jenigen/ ſo jhm die Verantwortung frembdes Vngluͤcks/ vnd anderer Leuth Fehler wollen zuverantworten heimweiſen/ zuentſchuldigen; ſo vermeint ich den- noch ſeiner Tugend vnrecht gethã/ vñ mein Vatterlãd beleydigt zu habẽ/ zumahl daſſelbe alle hochpreißliche Dienſten wiſſen ſoll/ wañ ich einigen gluͤcklichen Fortgang/ bey welchen deſſelben Anordnung ſonderlich erſchienen/ vnd ſein Geiſt das groͤſſeſte Licht/ vnd den hitzigſten Eyffer ſehen laſſen/ wolte verſchweigen.
Den Anfang will ich von dem Anſchlag vff Orbitello machen/ welcher durch den toͤdlichen Fall deß Hertzogen von Breſé zu nicht worden/ darzu dann andere Vrſachen mehr geſchlagen/ welche alle vorgefaſte Hoffnung betrogen: Dannenhero die Spanier vff ein newes das groſſe Hertz genommen/ vnd der Frantzoſen Ehr in Jtalien wunder ſehr geſchmaͤhlert.
Vnd hie will ich gar nicht vermuthen/ daß dieſes Vngluͤck einigen Flecken in deß Cardinals Mazarini Verwaltung bringen ſolle/ zumahl ich mir vorgenommen zuerweiſen/ daß/ gleich wie die Sonn manch mahl hinder einer Wolcke viel ſchoͤner vnd glantzender herfuͤr bricht/ als ſie zuvor geweſen/ der Vorſatz vff Orbitello, mit dem verhofften Erfolg/ wie vngluͤcklich auch alles abgeloffen/ in dem Entwurff das aller hoͤchſte vnd aller beſte Stuͤcklein dieſer Zeit geweſen/ welches ſolcher geſtalt außgeecket/ daß es auch mitten in dem verbeſſerten Vngluͤck/ mehr lebendige vnd ſchimmerende Strahlen dem Frantzoͤſiſchen Namen/ vnd deß Cardinals ſonderlichem Ruhm von ſich gegeben.
Dann dieſer Cardinal/ was auch ſeine Feinde vorgeben wollen/ der allzeit den Frieden im Sinn bey fortlauffendem Krieg behalten/ auch kein einig menſchliches Mittel auß Handen laſſen wollen/ durch welches ein ſolche Himmliſche Gab herunder auff Erden zubringen waͤr/ ver meinte/ der Fried ſolte deſto ehe fortgehen/ wann er Spanien an einem andern Orth ließ angreiffen/ da er eben empfindlich waͤr/ als zu Meyland:
aber ein ſolche im preſſa zuthun/ die vmb ſo viel ſicherer vnd vortraͤglicher/ als wenig man ſich derſelben verſehen/ vnd vff Spaniſcher Seiten verwahren koͤnnen.
Deßwegen wendet er ſeine Augen gegen Mont-Argentaro, wo Orbitello gelegen/ damit er den Sieg von dannen Schrits weiß fortſetzete/ einen Orth nach dem andern vnder Wegs einnehme/ nichts dahinden lieſſe/ dadurch die Com̃unication von den Feinden zuvnder brechen; vnd vnſer Armee ohn einiges Hindernuß in das Koͤnigreich Naples ein fiele.
Dieſes alles war mit dem Printzen Thomaſo verglichen/ welcher wegen deß gar ſonderbahren heimlichen Verſtands/ ſo er dort hatte/ vnd von langer Hand mit vielen groſſen Herꝛn deſſelben Koͤnigreichs vnderhielte/ der Feldherꝛ dieſes Zugs ſeyn ſolte/ wie dann eben er den beſten Nutzen davon tragen ſolte/ zumahl jhm der hoͤchſte Preiß in dieſem Kampff war vorbehalten.
Vnd dieſes gemodelt vff das Muſter deß groſſen Vorhabens/ ſo Henricus der Groſſe etliche Zeit vor ſeinem End entworffen/ in welchem er von allem/ ſo er in Jtalien einnehmen wuͤrde/ durch ſein eygene/ vnd der Bundsverwandten Waffen/ er vor ſein Theil nichts begehrte zubehalten/ als nur die Herꝛlichkeit/ daß er andern zum beſten arbeitete/ auſſerhalb eines oder andern Orths vff den Graͤntzen/ oder einigen Meerhafens/ ſicher in daſſelbe Land zukommen/ vnd jhnen/ ſo offt es die Noth erfordern wuͤrde/ beyzuſpringen.
Die Erfahrung deß jenigen/ ſo nach Caroli VIII. Regierung/ biß an den Fried zu Cateau-Cambreſis geſchehen/ daß man das vorige nicht einmahl wieder hiebey fuͤhre/ was im Koͤnigreich Naples vnnd in Sicilien vnder der Frantzöſiſchen Regierung ſich zugetragen; Ja dieſelbe Erfahrung hat zuerkennen geben/ daß die Jtalianer zwar gar vbel die gemengte Sitten vnd Regierungen/ ſo die Frembde bey jhnen eingefuͤhret/ erdulden/ daß aber ſie ſich weit beſſer mit der Kaltſinnigkeit vñ dem ordentlichen Pracht der Spanier vertragen/ als mit der Frantzoſen Hitz vnd vnordentlichen Weſen:
Vnd wann ſie jederweilen einem ruffeten/ ſie ſich ſeiner zubedienen meineten/ den andern fortzuſchaffen/ vnd dann jhn ſelbſt hernach jageten.
Hat dennoch Henricus II. die Brill nicht recht vffgeſetzt/ als er in dem Ligiſtiſchen Bund verſprochen/ den er mit Papſt Paulo IV.
vnd deſſen Vettern geſchloſſen/ wie das Koͤnigreich Naples einzunehmen/ es ſolte ſeiner Kinder eines Koͤnig drinnen werden/ mit ſolchem Beding/ das ich anhero nicht ſetzen mag/ vnd man bey gemelten Tractaten zuſehen hat.
Wann dieſer Fuͤrſt der Jtalianer Sinn vnd Art recht haͤtte von Grund erlernet/ haͤtte er ſpuͤhren koͤnnen/ daß ein Bund vff dergleichen Bedingungen keinen Beſtand haben koͤnte/ vnd daß die Caraffen jhm nur zu dem Ende die Hand dargereicht/ damit die Spanier deſto mehr eyfferten/ vnd ſie mit jhnen mehr praͤchtiger vnd nutzlicher ſich abfinden moͤgte.
Jch weiß wohl/ daß man hie kan einwenden/ wider dieſen Entwurff/ ſo wir das Koͤnigreich Naples einzunehmen/ vorſchlagen.
Das heiſſe vff den Sand bawen/ wann man ſich vff der vnwilligen Voͤlcker Willen verlaſſe/ zumahl dieſelben ſich halten oder wieder bringen laſſen vff den Weg jhrer Pflicht/ entweder durch Macht oder durch Nachlaß/ jhnen zuwillfahren/ oder auch die Mittel zur Auffruhr benimbt.
Dann das erſte bleibt allzeit in deß Fuͤrſten Macht/ auff daß er ſich deſſen/ bey Ermanglung deß andern/ gebrauche; Vnd wann er nur nicht wartet/ biß dz Laſter ſo gar groß werde/ daß die Beſchuldigtẽ ſelbſt an der Gnad verzweiffeln/ oder einen Betrug foͤrchten/ ſo iſts ein vnvmbgaͤngliche Noth/ oder ſein eygener Fehler/ wann ein ſolches Vbel vberhand nimbt.
Deſſen dann die Regier Gunſt viel Vrſachen/ vnd die Cronicken viel Exempel bringen/ vnd wahr bezeugen.
Hier antworte ich/ ſolches geſchehe zum oͤfftern/ aber nicht allezeit; daß auch zwar manches Volck ſehr wanckelmuͤtig/ vnd ruͤckfaͤllig iſt/ aber auch daß manches anders iſt/ welches/ nachdem es einmahl den Zaum zwiſchen die Zaͤhne genommen/ ohne Vffhalten fort laufft/ vnd nicht ehe ſtehet/ biß es das Joch gar vom Halß geworffen/ oder alle Krafft vnd Odem gaͤntzlich verlohren.
Auch will ich nicht ſchewen zuſagen/ die Frantzoſen gehoͤren in die erſte/ vnd die Spaniſche in die andere Ordnung/ zumahl ſie ſelbſt zeugen koͤnnen/ wie offt ſie jhre Hoffnung/ ſo vff vnſere Vneinigkeit gebawt geweſen/ ſehen in den Brunnen fallen:
Gleich wie ſie auch mauchen Abfall an jhren Vnderthanen erfahren/ der fortgangen/ vnd Wurtzel geſetzt hat/ auch endlich zu einer recht mäſſigen Regierung vnd Herꝛſchafft worden iſt.
Alſo daß dieſer Einwurff vberhaupt genommen vnſere Meynung nicht zu Boden ſchlaͤgt/ ſondern daß nur etliche Particular Geſchichten darwiederlauffen.
Gleich wie ſich auch andere finden/ die vnſere Meynung beſtaͤttigen/ nach dem ordentlichen Gebrauch der Politiſchen Haͤndel.
Das XXVI. Capitel.
Wie das Koͤnigreich Naples ſollen erobert werden.
WAnn man nun vom Außgang/ den man wegen deß Koͤnigreichs Naples hoffete/ ſolt vrtheilen/ moͤgte man von denen Geſchichten/ ſo nach der Hand in demſelben geſchehen/ alſo ſchlieſſen/ es wuͤrden die Napolitaner jhren Fleiß zu einem erwuͤnſchten Außgang keines Wegs verſagt haben.
Dieweil dann gar wenig gefehlet/ daß ſeibiges Volck nicht gaͤntzlich die Spaniſche Feſſel zerſprengt/ als es gar nichts hatte zu ſeinem Vorhaben/ dann nur ein gewaltigen Muth vnd ſein eygene Kraͤfften; zumahl es nicht wiſſen koͤnnen/ ob Franckreich die Macht haͤtte/ jhm gewaltiglich vnder die Arm zugreiffen/ oder auch wohl den Willen; ob vnſere Huͤlff/ die nicht anderſt als vber Waſſer zu vberbringen/ zu rechter Zeit ankommen/ oder durch Vngewitter zerſchlagen/ oder durch Feindlichen Gewalt hindertrieben wuͤrde:
da es nicht verſichert war/ was die groſſe Herꝛn im Koͤnigreich thun ſolten/ welche eines Theils vor den geringen Standsperſonen hochanſehnlich waͤren/ vnd dennoch bey wiederſpenſtigem Gluͤck von den Spaniern das aͤrgſte zugewarten haͤtten; Welche aber vff der andern Seite die Liebe zu der Koͤniglichen Hoheit nit leichtlich verliehren/ zumahl ſie vnder derſelben vor andern herfuͤr leuchteten/ ſo dem Herkommen nach jhnen vngleich/ daß ſie ſich ſolten zu Gliedern einer Republick machen/ wann derſelben Anſtalt nicht alſo ſich bequemete/ daß jhnen jhr hoher Stand vnd Vortheil bliebe.
Darumb ſchiene es/ daß/ ehe man ſich in ein ſolchen Handel ſteckete/ alles zuvor muſte gluͤcklich/ vnd zwar vff vorgemelte Weiſe angehen.
Wann/ ſag ich/ ſolch Bedencken den Eyffer nicht geſchwaͤchet/ als diß Volck ſich vnderſtanden frey zumachen/ was ſolte geſchehen ſeyn/ Lieber/ wann das gantze Koͤnigreich haͤtte geſehen/ zu ſeinem Dienſt vnd Belieben ein groſſe Macht zu Waſſer vnd zu Land daherkommen/ von einem maͤchtigen vnd ſiegreichen Koͤnig/ vnder einem dapfferen vnd wohl verſuchten Admiral/ ja vnder einem Jtalianiſchen General/ der im Land gebohren/ auß dem allerfuͤrnehmſten Hauß in Jtalien/ durch geuͤbet im Krieg/ vnd der bereits die Zuneygung etlicher groſſen Herꝛn im Koͤnigreich erworben/ als welche nur einen Herꝛn von jhrer eygenen Nation ſuchten/ der jhnen auch wegen ſo hoher Wuͤrde guten Danck wiſſen/ vnd deßwegen ein ſanfftes vnd leichtes Joch vff legen ſolte/ zumahl ſie die Oberherren mit eygener Hand macheten.
Man konte ſich fuͤrwahr wohl einbilden/ es wuͤrde hieran nicht fehlen/ wann nur der Anſchlag ſeinen abgemeſſenen Lauff gehalten/ oder wann der General-Friede nicht gehemmet haͤtte; dann wir durch denſelben zu ſicherem Beſitz alles vnſers Gewinnes waͤren kommen/ vnd haͤtten die Spanier errettet/ was ſie noch verlieren konten.
Es hat aber das Vngluͤck gewolt/ daß wir bey dieſer Gelegenheit von dem aller erſten Sproſſen an der Leytter vmb geſchlagen/ vnd wie man ſagt/ vnſer Schiff im Hafen geſcheuttert.
Daß nun jemand vorgeben wolt/ der Cardinal Mazarin truͤge ſchuld an dieſem Vnfall/ waͤr eben viel geſagt/ er haͤtte auch vor deß Hertzogen von Breſé Todt ſollen Buͤrge ſeyn/ zumahl dadurch alles Krebsgaͤngig worden; oder auch/ daß die Armee vor Orbitello ſo wenig außgerichtet/ vnd ſo viel Zeit an dem Graben im vberſetzen verlohren/ angeſehen man vnder deſſen zwo weit beſſere Veſtungen einnehmen moͤgen/ wo fern alle andere Sachen/ ſo die Belaͤgerung zu einem gluͤcklichen Ende fuͤhren/ hie waͤren beygeſprungen.
Vnd hie thaͤt man jhm abermahl groß vngleich/ eben als man jhm ſehuld gab/ daß der Vffſtand zu Naples/ welcher doch angefangen vnd erwachſen war/ ohn einigen Vergleich mit dem Koͤnig ſich nicht koͤnnen beveſtigen vnd einwurtzeln.
Daß der Hertzog von Guiſe, den das Volck zu Naples vor ein Haupt auffgeworffen/ als er mehr nach ſeinem Heroiſchen Muth vnd Ehrgeitz/ dann nach ſeiner Macht vnd nach der Beſchaffenheit ſeines vnderfangenen Handelſ/ gegangen/ deß Koͤnigs man in dieſer Begebenheit weder ſeyn/ noch ſolcher geſtalt das Werck angreiffen wollen: daß er mit deß Koͤnigs Dienern/ ſo zu Rom ſich enthalten/ noch mit den Officierern der Flotte/ ſo vff dieſelbe Kuſten verſchickt waren/ ſich nicht verſtehen moͤgen.
Daß er den Anneſen Gennoeren biß zum euſſerſten/ ja gar zur Verzweiffelung getrieben/ darauß man dann abgenommen/ daß wie er Mittel gefunden jhn zuverderben/ er jhn ebenwohl haͤtte erhalten koͤnnen.
Ja daß wir endlich Wind vnd Meer nach vnſerm Belieben nicht meiſtern koͤnnen/ in deme die vnbaͤndige Vffruͤhrer neben dieſem rebelliſchen Element (wann man je dieſe Wort zufuͤhren/ will erlauben) kein ſolche Ehrerbietung/ als wir begehren wolten/ den Frantzoͤſiſchen Banern erwieſen haben.
Von dieſen Vrſachẽ/ welche gleichwol nicht in deß Cardinals Hand ſtehen/ ſind hernach entſtanden alle vngluͤckliche Faͤlle deß Napolitaniſchen Vffſtandes/ vnd alle Hindernuſſen/ ſo wir im Wege gefunden/ als wir ſie vnderſtuͤtzen/ vnd mit Macht ſchuͤtzen wolten.
Auff daß wir nun wider vff den Abriß kommen deß Zugs nach dem Koͤnigreich Naples/ vnd zu allem deme/ was vor ein ſolchen Baw verordnet geweſen/ vnd wiꝛ vff zufuͤhren gedachten; So ſoll der Leſer mercken/ daß nie kein Vorhaben mit ſolcher heimlichen vnd tieffen Verſchwiegenheit/ als davon wir jetzt reden/ iſt angezettelt worden; alſo daß die Spanier eben ſo wohl als wir glaubeten/ die groſſe Bereitſchafft/ ſo ſich erzeigete/ muſte vff Final oder Tarragona, oder vff ein andern Ort angeſehen ſeyn/ vnd nicht/ wo wir den Einbruch zuthun angefangen haben?
Ja als die Vndergrabung ſo wohl gefaſt geweſen/ daß man ſagen mag/ ob es ſchon gefchlet/ dannoch die Schuld der Verſchwiegenheit gar nicht iſt.
Dann man haͤtte gar nichts vergeſſen/ von allem was Menſchen Witz verſehen kan/ daß es nit waͤr in deß Hertzogen von Brezé, vnd deſſen von Argenſſon, eines Vffſehers bey dem Heer/ ſonderlich aber in dem deß Printzen Thomaſo Ordre begriffen geweſen.
Daß man jhnen vorgeſchrieben/ ein enge vnd ſonderbahre Correſpondentz mit den Herꝛn Cardinaͤlen/ vnd den Koͤniglichen Dienern in Rom zuhalten.
Daß die nothwendige Ordre, die Kriegsvoͤlcker/ Vivres vnd Ammunition hinuͤber zubringen/ nach Bemont/ Provantz vnd anderſtwohien verſchickt geweſen an alle/ ſo deren Enden deß Koͤnigs Dienſt. in Obacht zuhalten/ ſich hielten.
Daß der Abt Bentivoglio ſonderliche Ordre empfangen/ ſo bald man den Stephans Hafen eingenommen/ vnd Orbitello angegriffen haͤtte/ alſobald zu dem Groß-Hertzogen ſich zuverfuͤgen/ damit er jhme die Neutralitaͤt zwiſchen den Spaniern vnd vns wolte belieben laſſen/ vnd vns verſtatten/ auß ſeinem Land vor baare Bezahlung zunehmen/ was vnſere Notturfft ſeyn moͤgte: welches er dann kluͤglich vnnd gluͤcklich verrichtet.
Daß man dem Printzen Thomaſo zuerkennen geben/ wie er bey denen Correſpondentzen/ ſo er mit etlichen groſſen Herꝛn auß dem Koͤnigreich Naples vnderhielte/ derſelben Thun vnd Laſſen wohl ſolte beobachten/ vnd mit Sorgen vermercken/ ob dero Sinn jederzeit vnverruckt blieben:
Dieweil bey dergleichen Sachen der Anfang einiger Aenderung gemeiniglich einen voͤlligen Abfall nach ſich ziehet/ als wann einer ein Berg herunder waltzet/ vnd nach dem er einmahl angefangen/ nicht wieder vff hoͤren kan.
Man beſchreibe jhm die Mittel/ die er zugebrauchen haͤtte/ die Hertzogen von Florentz/ Modena vnd Parma vff vnſer Seit zubringen/ im fall Gott den erſten Angriff vnſerer Waffen ſegnen wuͤrde.
Vor allen Dingen aber ſchriebe man jhm vor/ daß er/ die andere hohe Officierer vnd Diener in deß Koͤnigs Dienſten folgender geſtalt haͤtten zubezeugen/ damit im geringſten nichts bey all jhrem Thun vnd Laſſen herfuͤr blickete/ welches den Printzen im ſelbigen Land einigen Eyffer geben/ vnd vns einiges vnordentlichen Ehrgeitzes beſchmitzen moͤgte/ dergleichen die Spanier jhnen offt ein Schrecken gemacht/ vnd annoch ſo manches mahl einjagten.
Vnd was dann derſelben Staad belangt/ dadurch vnſere Kriegsvoͤlcker nothwendig ziehen muͤſten/ da ſolte er allen Ernſt vnd Fleiß anwenden/ daß ſein Marſch vnd Quartier derſelben Herꝛn Vnderthanen ſo wenig beſchwehrlich fielen/ daß ſie keine Vrſach haͤtten/ die Frantzoſen vor Nachbarn zu haben/ wann man ſie ſo diſeret vnd ſo beſcheyden an den Durchzuͤgen vnd Einquartierungen befinde.
Vnd wann durch Vngluͤck/ auch aller Vorſorg vngeachtet/ vmb alles was wegen deß Koͤnigreichs Naples verglichen worden/ ſolte fehlen/ vnd bey dieſem Zug ſich begeben ſolte/ dergleichen vnder dem Hertzogen von Guyſe, bey König Henrico II. geſchehen/ da nichts in Bereitſchafft befunden/ was der Bapſt vnd ſeine Vettern zugeſagt hatten; vff ſolchen Fall war jhm vorgeſchrieben/ ſich vff das Meylaͤndiſche zubeziehen/ vnd denſelben Staad vff einer Seite anzugreiffen/ in deme der Marſchalck Pleſſis Prain, ſo in Bemont war/ die andere Seit anfiele.
Wann dann ſolcher geſtalt eine Diverſion geſchehe/ haͤtte der ander deſto beſſer Mittel/ ſolchen Progreß/ vnd ſo mercklichen Stand zuthun/ daß die benachbarte Fuͤrſten/ ſo den Spanier gar nicht lieben/ kein bedenckens wuͤrden tragen/ vnſere Parthey anzunehmen/ vnnd die Beuthe vnder ſich zutheilen/ die man jhnen dann allein laſſen ſolte.
Wann dann endlich es ſich begeben wuͤrde/ daß der Anſchlag vff Montargentaro, da man eine Bruͤck biß nach Naples geſucht zu legen/ zuſcheuttern gienge/ vnd alſo dieſer Baw von Anfang deß vffſchlagens vmbfiele/ als haͤtte man ein Aug vff die Jnſel Elbe geworffen/ das letzte Heyl daſelbſt zuverſuchen/ zumahl Plombino vnd Portolongona zum allerletzten geſetzt waren/ daran man ſich machen koͤnte/ wie dann auch endlich geſchehen/ nach deme es zu Orbitello nicht wollen angehen.
Nun gieb ich dem billigen vnd vnpartheyiſchen Leſer zuvrtheilen/ ob der Anſchlag/ ſo ich hiernechſt/ ob gleich grob vnd obenhien beſchrieben/ nicht ſey wol vberlegt vnd angeſtelt/ vnd ob im geringſten einiger Fehl geweſen vff Seiten deß erſten Vhrhebers/ vnd ob nit ein beſſers Gluͤck vff Seiten deren/ welchen die Execution zum allererſten anbefohlen geweſen/ vnd die wegen beſtuͤrtzten Fundaments ſich nicht wenig bekuͤmmert haben/ auch wohl zur Stund ſie ſolche geleget/ waͤre zu wuͤnſchen geweſen.
Das XXVII. Capitel.
Wie Plombino vnd Portolongona erobert worden/ vnd was Franckreich vor Vortheil daran erlangt habe.
DJeweil nun der Zufall bey Orbitello den Spaniern das Hertz wunder groß machte/ vnd der Frantzoſen Reputation vber die maſſen in Jtalien ſchmaͤhlerte; reſolvirt ſich die Koͤnigin/ ſolchen Hochmuth nicht lang zu leiden/ ſondern denen/ ſo ſich an vnſerm vorigen Vnfall geſtoſſen ein andere Brill vff zuſetzen.
Darumb dann kein Fehler jemahls geſchwinder vnd vberfluͤſſiger erſetzt worden/ zumahl man bey vns noch nie in ſo gar kurtzer Zeit eine Schiff-Armada wieder auffgericht geſehen; zu welcher dann noch die Armee vff dem Land kahme/ mit aller Bereitſchafft zu einer nahmhafften Belaͤgerung.
Gleich wohl richtet ſich dieſes alles in einem Sommer/ alſo daß beyde Marſchaͤlck Meilleraye vnd Pleſſis Pralin damahlen Plombino vnd Portolongono eroberten/ dannenhero die Reputation der Cron Franckreich in Jtalien viel hoͤher geſtiegen/ als das Vngluͤck bey Orbitello dieſelbe geniedriget hatte; vnd deß Koͤnigs Macht ſich weit herꝛlichen ſchen laſſen/ als bey keinem andern vorgenommenen Feldzug bey vns geſchehen.
Es war aber nicht nur ein ſchoͤnes Maͤhrlein/ vnd ein wunder ſeine Einbildung/ ſo dieſer Sieg vns zum beſten vnder den Jtalianern vervrſachte/ ſondern er erweckte noch die verſchlaffene Gunſt bey etlichen Printzen deß Landes.
Dann der Groß-Hertzog nahm hieden Vorwand die Kette vmb etwas abzuſpannen/ mit welcher er an Spanien verbunden/ vnd zu der Neutralitaͤt gieng/ welches dann jhm zu ſonderlichen Ehren gereichte/ daß er ſolcher geſtalt ſich von der Parthey abgethan/ bey welcher er biß dahien ſchier nahe dienen muͤſſen.
Dieſer Sieg machte auch daß der Papſt von ſeiner Hitze gelaſſen/ welche er zuvor wegẽ der Spanier Vortheil hat ſpuͤhren laſſen/ alſo daß er weit ſaͤnfftere Gedancken gefaſſet/ dann er gegen dem Hauß der Barberiner erzeigte/ weil Franckreich dieſelben in Schutz hatte genommen.
Hierdurch iſt die Spaniſche Macht im Conclavi gebrochen/ vmb Vrſachen/ ſo die Kuͤrtze der Zeit hie nicht will erzehlen/ welche aber man mit Haͤnden wird zugreiffen haben/ bey nechſt kuͤnfftigen Wahlen der Paͤpſte/ ſo fern die eroberte Orth vns verbleiben.
Hiedurch iſt die Gemeinſchafft zwiſchen Spanien vnd dem Franckreich Naples ſehr ſchwehr gemacht/ vnd an ſtatt die Vberfahrt võ Genua nach dieſem Koͤnigreich durch die Jnſel Elbe vor jhre Schiff gantz richtig vnd kurtz geweſen/ werden ſie nunmehr gezwungen/ ſich in ein groſſe Zahl zuverfuͤgen/ damit ſie den vnſerigen keine Beuthen machen/ vnd einen vngleichlichen langen Vmbſchweiff zu ſuchen/ dadurch ſie dann auff dem Meer nur deſto groͤſſere Sturmwetter/ Anlaͤuffe vnd Gefahr zu vberſtehen.
So kan man auch endlich abnehmen/ wie ſehr dieſe Wund an ſolthem Orth die Spanier geſchmertzt habe/ weil ſie ſolche zu heilen alle andere Glieder jhrer Monarchey verlaſſen/ vnd jhre beſte Baarſchafft allhero verwand/ neben jhrer groͤſten Macht:
wie dann die Natur pflegt den fuͤrnehmſten Gliedern alle muͤgliche Waͤrmbde vnd Geiſter zuſenden/ wann ſie vnderdrucket werden.
Vnd kan mit einem Wort genugſam geſagt ſeyn/ daß die Bereitſchafft/ ſo ſie zur Wiedereroberung Plombino vnd Portolongona gethan/ jhnen vber ſechs Millionen Pfund ſtehet; welches dann eine vnermaͤßliche Summ iſt in Europa, da alles vnder dem Laſt der Armuth ſeufftzet.
Darauß dann abzunehmen/ daß der jenige Kopff/ ſo jhm vorgenommen/ ſie an dieſem Orth anzugreiffen/ gantz vollkoͤm̃lich verſtunde/ wo ſie am zarteſten vnd empfindlichſten waͤren; es geſchehe auch wegen dieſer eroberten Plaͤtzen/ was da wolle bey jhrer Verwahrung/ ſo hat derfelbe dennoch zum wenigſten durch dieſes Mittel ein vnverlaͤngliche Diverſion vor vns/ die Niederlanden/ vnd Catalonien zugerichtet.
Auch werde ich ſtillſchweigend nit laſſen vorbeyſtreichen/ was ſich denckwuͤrdiges vnd newes allhie begeben/ nemlich ein rares Stuͤcklein/ als Plombino vnd Portolongona von den beyden Marſchaͤlcken Meilleraye vnd Pleſſis Pralin eingenommen worden.
Dann wie man ſonſten ſchier nimmermehr geſehen/ daß die Einigkeit zwiſchen zweyen Feldherꝛn ſich lange Zeit enthalten/ wann ſie gleichẽ Gewalt gehabt; Alſo hat man gleichwohl niemahln ſolche Einhelligkeit geſehen/ ſo vollkommene vnd gaͤntzliche Correſpondentz/ dann bey dieſen beyden Feldherꝛn von Anfang biß zu End der Eroberung gemelter beyden Orthen.
Vnd kan gewißlich niemand zweiffeln/ deß Cardinals Vorſichtigkeit vnd Anſehen habe allhie das beſte gethan/ alſo daß ein ſo newes vnd rares Stuͤcklein zum Theil von ſeinem angewandten Fleiß herkommen/ in dem er zween Koͤpff/ die vielleicht ſich ohne das nicht allerdings wohl verglichen vnd betragen haͤtten/ dennoch zu ſolchem beſtaͤndigen Temperament gebracht/ als deß Koͤnigs Dienſt erforderte.
Das XXVIII. Capitel.
Wie la Motte vnd Roſes erobert worden/ vnd was ſolches der Cron Franckreich nutze.
JSt noch vbrig/ daß wir erzehlen/ wie wir la Motte vnd Roſes erobert/ von welchen beyden Orthen man wohl ſagen mag ohne einige Schmeicheley; daß die Ehr deß Cardinals Anſchlaͤgen vnd Sorgen beſonderlich gebuͤhret.
Man mag kecklich ſagen/ daß er den erſten Entwurff gemacht/ die Ordnung zur Exccution abgefaſſet/ die Bequemheit zu einem guten Fortgang erſehen/ vnd alles vnd jedes mit ſolcher Vorſichtigkeit vnd Verſchwiegenheit kluͤglich getrieben/ daß die Feinde gar nichts dar von mercken koͤnnen/ ja die Frantzoſen ſelbſt keine Muthmaſſung geſchoͤpfft/ vnd der Printz S. von Vranien vff die erſte Zeitung ſelbſt geſagt (zu Herꝛn Bruſſet, Koͤniglichen Reſidenten in Holland.
Dieſe zween Streich waͤren rechte Meiſterſtreich.
Was noch ferner hie zubedencken iſt bey dieſen beyden Eroberungen/ iſt/ daß dieſelbe jhr Werck jmmerfort gethan/ vnd die zuſammen gezogene Truppen bey dieſem Vorſatz nur vom Vberſchuß der Haupt Armeen/ gleichſam als Abſchnuͤtzel geweſen.
Auch iſt ſchier vnglaublich/ mit was wenigem Volck die Sach gelungen; da doch gewiß iſt/ daß in der Belaͤgerung la Motte, nimmer vff einmahl vber vier tauſend Mañ bey der Hand geweſen; vnd ob ſchon die Anzahl vor Roſes groͤſſer/ war ſie doch weit geringer/ als die Gelegenheit ſelbiges Orths erfordern wolte/ der ſtarcken Beſatzung darinnen zugeſchweigen/ die ſtarcke Gegenwehr gethan hat.
Wegen la Motte geſtehet jederman/ daß es der beſte Veſtungen eine iſt in gantz Europa, dem Plan vñ Lager noch/ ja daß ſie deßwegẽ mit Momeillian in Saphoyen ſich zweyen dorffte/ welches dann genugſam erſchienen auß der Gegenwehr/ ſo der Marſchalck la Force daſelbſt gefunden/ als er mit einer außerleſenen Armee vnder dem vorigen Koͤnig darvorgerucket.
Nach der Eroberung ſpahrte man gar nichts/ den Orth in beſſern Stand zuſetzen/ dann er zuvor geweſen ehe die Belaͤgerung angefangen.
Hertzog Carlen ließ noch fleiſſig daran arbeiten/ als man jhm/ denſelben wieder vbergeben.
Nun war die Beſatzung bey der zweyten Belaͤgerung noch ſtaͤrcker/ als bey der erſten/ nemlich von achtzenhundert Mann/ da doch die drauſſen/ wegen jhrer gantz geringen Anzahl/ nur an einem einigen Orth koͤnnen angreiffen: hiengegen machte man vnder dem Marſchalck la Force drey Hauptweſen/ vnder dreyen beruͤhmten vnd erfahrnen Feldmarſchalcken/ dem Viconte d’ Arpajou, dem Marggraffen la Force, vnd dem Oberſten Hebron.
Wahr iſt/ daß dieſe zweyte Eroberung vns etwas theur ankommen/ weil Magalotty druͤber eingebuͤſſet/ als er die Belaͤgerung fuͤhrete/ vnd eben erſchoſſen wurd/ da er das gluͤckliche Ende ſehen ſollen/ zumahl er alle Befoͤrderung gethan/ daß dieſe Eroberung deß Koͤnigs Waffen ruͤhmlich/ vnd dem Champanien ſehr nutzlich worden/ weil die Beſatzung dahienein ſtreiffete/ vnd nichts ſicher noch frey lieſſe/ biß vor das Thor zu Rheims.
Der Marggraff von Villeroy, der hernacher iſt Marſchalck in Franckreich worden/ wurd befelcht/ die letzte Hand anzulegen/ vnd den Orth/ wie er ſich dann zu ſeiner Ankunfft ergeben/ einzunehmen.
Roſes aber ſolte vnd muſte ſelbiger Zeit/ oder nimmermehr belaͤgert werden/ da eben die Feinde beſchloſſen hatten/ ein ſtarcke Armee auff zurichten/ vmb dieſen Orth herumb/ wie ſie dann bereit an Pferden/ Waffen vnd Proviand groſſen Vorraht gemacht hatten/ als wir darvor gerucket kamen.
Dannenhero der Cardinal vervrſacht worden/ weil er deſſen allen gute Kundſchafft hatte/ mit Fortſetzung der Belaͤgerung zueylen/ nach dem er vor laͤngſt den Entwurff gefaßt gehabt.
Vnd wann das Maaß nicht waͤr nach allen vnd jeden Stuͤcken recht genommen geweſen/ wie dann alles abgezirckelt ſich nach dem Compaß gefunden/ waͤre ohne zweiffel eine Mißgeburth drauß worden; haͤtte man aber etwas langſammer angefangen/ oder laͤnger darmit angehalten/ ſo waͤr der Orth durch die Floth deß Feindes entſetzt worden/ zumahl dieſelbe acht Tage nach der Vbergab ſich hat ſehen laſſen/ auch die vnſere gewißlich geſchlagen/ weil wir nur zehen Schiff/ vnd zehen Galeren beyſammen hielten/ oder zum Abzug gezwungen haͤtte.
Was an Roſes zur Wohlfart der Catalonier gelegen/ mag man von der Zeit an ermeſſen/ als dieſes Fuͤrſtenthumb ſich von Franckreich vnd Rouſſilion abgeſondert/ vnd ſo lang es in der Spanier Gewalt geweſen/ vns gleichſam vnmuͤglich war das geringſte/ als vber die See/ in Catalonien zubringen/ welches ein kitzelechtes vnd gefaͤhrliches Weſen.
Der Graff Pleſſis Pralin, der die Belaͤgerung fuͤhrete/ hat auch die groͤſte Ehr deß gluͤcklichen Außgangs davon getragen; darumb auch der Koͤnig dieſen Dienſt in Gnaden erkant/ neben andern/ ſo er von langer Zeit her der Cron geleyſtet/ vnd gab jhm den Stecken eines Marſchalcks in Franckreich/ ein wenig nach der Vbergab.
Das zweyte Buch.
Von etlichen herꝛlichen Tractaten vnder dieſer Regierung.
Das I. Capitel.
Wie der Fried durch Vermittelung deß Koͤnigs zwiſchen dem letzten Papſt Urbano VIII. vnd dem Hertzogen von Parma ſich geſchloſſen.
WAs wir bißher erzehlet/ iſt mehr dann genugſam den Cardinal Mazarin zuentſchuldigen/ wider die Schuld/ ſo man jhm wegen vnſers erlittenen Schadens wollen beymeſſen; darumb wollen wir etwas anders vornehmen/ vnd dieſe herꝛliche Kriegsthaten beſeit ſetzen/ weil das blinde Gluͤck ſo groſſen Gewalt darinnen vbet/ vnd von andern Haͤndeln reden/ welche nicht ſo viel Weſens vnd Rumorens machen/ dennoch jeder weilen nicht weniger Ehr vnd Ruhm mit ſich fuͤhren/ auch darneben deß Gluͤcks Gewalt weniger vnderworffen/ vnd dennoch eygentlich ein Werck der Tugend an jhren Beſitzern genennet werden.
Man kan leichtlich abnehmen daß ich von den Tractaten/ vnd Cabinets Kriegen rede/ welche ſich nur allein durch Vernunfft/ durch Geſchicklichkeit vnd durch Wohlredenheit verrichten.
Solcher Sachen hat es nicht wenig bey der Koͤnigin Regierung geben/ alſo daß man ohne Vnwahrheit ſagen kan/ daß in kurtzer Zeit ſo viel/ vnd hochanſehnliche ſolcher Zeit ſind vndergeloffen/ als in keinens einigen Koͤniglichen Regierung zuvoren.
Vnd gedencke/ es werden ja die Feinde ſelbſt den Cardinal nicht von ſolchem Rechten außſchlieſſen/ ſondern jhme laſſen Stelle finden bey einem ſolchen Baw/ zumahl er einer auß den Bawmeiſtern ſelbſt iſt.
Hiebevor hab ich Meldung gethan/ wie viel an dem Vlmer Stillſtand/ vnd an dem Teutſchen Frieden gelegen ſey/ da der erſte dem andern zu einer Bruͤcken/ vnd gleichſam zu einem Vordantz iſt worden.
Welche beyde Tractaten ein eygentliches vnd zwar groſſes Buch erforderten/ alles recht vnd wohl vor Augen zuſtellen: Darumb ich mich auch hie nicht will vffhalten.
Doch haben ſich noch andere Tractaten/ an andern Orthen begeben/ da ſich Franckreich/ vnd deß geheimbſten Rahts Verwaltung eingeſchlagen/ zu groſſem Nutzen der gantzen Chriſtenheit/ oder auch zu ſonderlichem Vortheil dieſer Cron/ vnd jhrer Bundsgenoſſen.
Dergleichen waren die Friedens-Tractaten zwiſchen dem Papſt Urbano vnd der Jtalianiſchen Liga/ in welcher beſtunden der Hertzog von Parma, als fuͤrnehmſte Beleydigte/ die Venetianer/ vnd der Groß-Hertzog/ als ſeine Helffer.
Nun war der gantzen Chriſtenheit bekand/ wie hefftig beyde Partheyen gegen einander erbittert geweſen/ vnd wie grimmig der Krieg beyderſeits fortgegangen/ vnd vmb ſo viel mehr/ weil die Verwandnuß zwiſchen Vatter vnd Kindern: zwiſchen dem Lehenherꝛn vnd Vaſallen/ ein deſto veſteres Band ſollen an ziehen: gleich wie der Haß/ ſo zwiſchen Bluts freunden entſtehet/ vmb ſo viel herber vnd Halßſtarriger iſt/ dieweil zwiſchen jhnen ein groͤſſere Schuldigkeit/ einander zu lieben/ ſich befindet.
So war auch der Streit vmb ſo viel ſchwerer zuvergleichen/ daß jede Parthey mehr dann zuviel Vrſachen wuſte fuͤrzubringen/ oder doch mit ſcheinbahrer Vernunfft vffgezogen kame; darneben auch an Subtilitaͤten vnd an Rencken zur Gegenwehr gantz verſchlagen ſich erzeigte/ zumahl man vrtheilen mag/ ob in der gemeinen aller Nationen Statt/ vnd bey der Wohnung ſo vieler trefflicher Koͤpffe/ welche kein andere Arbeit vornehmen/ als Schlußreden ſchmieden/ vnd ſpintiſieren/ ſonderlich aber vber der Potentaten Haͤndel; man nicht hab den beſten Verſtand muͤſſen herbey fuͤhren in einem Handel/ da der Weltliche vnd Geiſtliche Herꝛ dieſer Statt ſo ſehr intereſſirt war.
Noch kan man ſich einbilden/ ob in deß Groß-Hertzogen Raht/ da die Regierkunſt ſo rein gebeutelt iſt/ vnd in der Venetianer Verſamblung/ da ſie ſo geſund vnd Kernhafft zufinden/ auch das geringſte hab koͤnnen vmbgangen werden/ was dieſe Wiſſen ſchafft jerein vnd lebhafftes/ kraͤfftiges vnd nachtruckliches hat/ den Gewalt zuhindertreiben/ vnd die ſubtiele Griff der Romaniſchen Policey außzuleſen.
Darumb war ſicherlich daſſelbe Thun/ als ein Abbildung deß jenigẽ Krieges/ welchen die Roͤmer gegen einander fuͤhreten/ zu der Zeit/ als jhre Republie ſich in Stuͤcke zerriſſen/ vnd man allenthalben mit einerley Weer vnd Waffen in einander fiel/ vnder gleichen Kriegsfahnen/ vnd bey einer einigen Kriegsordnung.
Vber diß/ je laͤnger ſich der Krieg verzoge/ je hoher Lohe brande das Fewr/ darumb es nur deſto ſchwerer wurd zuleſchen/ weil der Vnkoſten je laͤnger je groͤſſer ward/ den ein jeder ſehr hart empfunde/ vnd dannenhero trachtete/ fuͤrnehmlich aber die Barberini, daß ſie entweder durch den Frieden/ oder durch den Sieg/ ohne Schaden außzukommen.
Hiezu muß man noch ein andere Vrſach ſetzen/ welche bey dieſem Streit gewaltiglich vordrange/ nemlich die Reputation/ welcher die Jtalianer gemeiniglich ſehr viel/ vnd vielleicht gar zuviel zulegen.
Dañ man machte ſich vff Romaniſcher Seiten ſehr ſteiff/ weil man wolte ſehen laſſen/ daß man nur durch die allereuſſerſte Noth/ vnd nach deme die Lieb der Gerechtigkeit lang genug wiederſtanden/ endlich den Krieg in Jtalien angefangen haͤtte/ eben zu der Zeit/ da die vbrige Chriſtenheit den Frieden von den liebreichen vnd ſorgfaͤltigen gemeinen Vatter hoͤchlich begehrte/ zumahl er dieſelbe gantz zu Boden geſchlagen/ vnd vnder den Zornplagen Gottes ſeufftzen ſahe.
Vff der andern Seite waren die Bundsverwandten nicht weniger hitzig/ oder bedaͤchtig jhrer Waffen Reputation zubehaupten/ vnd vor den Augen der gantzen Welt jhr gerechte Sach/ wie ſie entweder nach dem Schein/ oder in der Wahrheit ſich befunden/ darzuſtellen.
Dann ſie konten trefflich wohl vnderſcheiden zwiſchen der Zuneigung deß H. Vatters/ welche nimmermehr/ nach jhrer Sage/ zum Krieg außſchluͤge; vnd zwiſchen dem Eyffer ſeiner Vettern/ ſonderlich deß aͤlteſten/ den ſie offentlich den Vhrheber vnd Fewrſchuͤrer deſſelben Vnweſens verruchten.
Gegen dieſen Vettern proteſtierenten ſie/ es ſolte vff jhrer Seit nimmermehr manglen an Erkantnuß vnd Ehrerbierung gegen/ dem H. Stuel vnd deſſen Macht.
Gleichwohl haͤtten ſie keinen Vmbgang nehmen moͤgen/ jhre Zuflucht bey dem Recht aller Voͤlcker zufinden/ welches den Fuͤrſten erlaubete ein rechtmaͤſſigen Gewalt allen denen entgegen zuſetzen/ ſo ſie ſuchten zuvnderdrucken.
Bey dieſem wiedrigen Streit/ da die vbrige Catholiſche Fuͤrſten ſehr ſchwehrlich konten einer oder der andern Parthey zufallen/ vnd da die Gerechtigkeit vielleicht vff einer/ die Religion aber zweiffels ohn vff der andern Seite/ ſie von aller Partheiligkeit abhielte; war vor ſie gantz nichts vbrig/ als das Mittel eines Vergleichs/ welches ſie dann alle ergriffen:
Es wolte aber keinem gluͤcken/ als dem Koͤnige/ nach deme deß Kayſers vnd Spaniers Muͤhwaltung ſo wenig golten/ als deß Frantzoſen Nachdruck gehabt haben.
Nun iſt vnſchwehr zuverſtehen/ auß allem was ich droben vermeldet/ was vnſers Koͤnigsdiener vor Beſchwerden muͤſſen vberwinden/ vnd durch wie viel Klippen ſie ſich durch geſchleppet/ daß ſie dieſes Werck in den gewuͤnſchten Hafen lenden moͤgen.
Der von Lyonne machte das groͤbſte bey dieſen Tractatenherunder; aber der Cardinal Bichy brachte ſie zum Ende.
Fuͤrwahr es muſte kein ander Stewr- Mann/ der weniger Erfahrũg haͤtte/ wie die Humoren derſelben Landsart zubewegen/ oder der weniger von eines jeden Nutzen vnd Abſehen wiſſen ſollen/ ſich allhier finden/ als der geheimeſte Raht deß Koͤnigs; gleich wie das Anſehen auch nicht geringer ſeyn/ wann ſie die Partheyen einem Mittelman ſolten nachgeben/ als eben deß Koͤnigs.
Darbey dann der Leſer vermercken wolle/ wann er je ſo viel Zeit jhm ſelbſten abbricht/ daß/ da Franckreich ſeiner Nachbarn Ruhe nicht allen andern Nachdencken vorgezogen/ zu ſeinem ſelbſt eygenen Nutzen/ vnd in dieſer Begebenheit mehr vff die Ehr/ als vff den Nutzen geſehen/ dieſe Fuͤrſten wohl haͤtten moͤgen in das blinde Gluͤck deß Krieges hien lauffen/ dadurch die Spanier eine Noth haͤtten gemacht/ ſich vff derſelben Seiten immerdar beweert zuhalten/ vnd vielleicht ſich in den Streit einzumiſchen/ wegen ſo gar naher Nachbarſchafft/ vñ demnach gegen Bemont auch Montferrat/ daſelbſten wir jhnen den Kopff bothen/ deſto ſchwacher wuͤrden.
Durch eben dieſen Eyffer/ iſt geſchehen/ wie es zu gutem Fug ſoll erzehlet werdẽ/ daß nach deme die Venetianer mit dem Tuͤrcken zerfallẽ/ wir jhnen ein Stillſtand vff dem Mittelnaͤchtigen Meer angebothen/ welcher der gantzẽ Chriſtenheit freylich ſehr nutzen ſolte/ dẽ ſie aber außgeſchlagen; weil ſie jhre Kuſten in Sicilien vnd Naples lieber allen Zufaͤllen deß Krieges wollen darhalten/ als das geringſte Mittel/ vnſers Schadens auß Handen zulaſſen.
Aber es geſchah gewißlich/ gleich wie auß einem gerechten Vrtheil Gottes/ daß ſie die Straff einer ſolchen Verwaigerung empfunden/ auch dieſen Fehler gebuͤſſet/ als ſie Plombino vnd Portolongone, davon wir hiebevor Meldung gethan/ verlohren.
Das II. Capitel.
Wie Franckreich ein Frieden zwiſchen Schweden vnd Dennemarck vermittelt.
VNder wehrendem Teutſchen Krieg ſahen wir ein andere Empoͤrung entſtehen/ daran wir keines Wegs gedachten/ als nemlich die Schweden den Krieg in das Land Holſtein/ ja gar Dennemarck verſetzten.
Das aller beruͤhmteſte Stuͤck bey dieſem gantzen Krieg war ein Treffen zur See/ ſo der Koͤnig verlohren/ vnd eine Wund/ die er ſelbſt davon getragen/ als er thaͤt/ was einem Kriegsman vnd Officierer zuthun muͤglich iſt.
Wann er nun den geringſten Vortheil haͤtte hie erhalten/ waͤren die Bundsgenoſſen in Teutſchland gar zuboden gangen/ vnd haͤtte der Kayſer ſeine Macht vff ein newes erhoͤhet/ wann er keinen Wiederſtand mehr gefunden/ der jhn hindern moͤgen/ an ſeinem zunehmen/ vnd an ſeinem Willen hie oder dort ſich zu raͤchen.
Wie er dann ſich gar nicht angelegen laſſen/ den Gallas dem Koͤnig zu Huͤlff zuſenden/ mit ſeiner gantzen Macht/ dann er wolte den gewiſſen Progreß/ ſo er in Teutſchland/ in deme Torſtenſohn abweſend/ haben konte/ vor die Hoffnung einiger Victori nicht verwechſeln/ da jhm nichts waͤr vbrig blieben/ als die Muͤhe/ vnd wenig Nutzen.
Wahr iſt es/ daß Torſtenſohn ſich vnder den Kayſeriſchen vnd Dennemaͤrckiſchen heraußgeriſſen/ mit gutem Gluͤck/ vnd wunderſamer Klugheit/ alſo daß er dem Gallas zu trutz wieder in Teutſchland kommen/ wie ſehr man jhm auch den Paß verlegte.
Daß er auch jhm hernach den Schimpff/ ſo jedermaͤnniglich bekant iſt/ an der Elbe thaͤt/ vnd bald in Boheim den Haltzfeld geſchlagen/ welcher an deß Gallas Stell war kommen/ mit folgendem Gluͤck/ welches gemeiniglich nur bey denen geſchicht/ die wiſſen wie man den erhaltenen Sieg ſolle fortſetzen.
Dennoch hatten die Bundsgenoſſen immerdar zufoͤrchten/ es mögte entweder der Koͤnig in Dennemarck/ als ein Kriegsmann/ vnd noch eine groſſe Macht vff den Beinen hatte/ ſich ſelbſt ſuchen zu raͤchen/ vnd das Verlohrne wieder zuſuchen; oder einige andere groſſe Macht/ als der Koͤnig in Poln/ ſich zu jhm ſchlagen/ der Gelegenheit gebrauchen/ vnd geſambter Hand die Schweden vberfallen/ welche dann jhren Vndergang nicht haͤtten ableinen koͤnnen/ wann ſie nicht in daſſelbe Land alles wieder haͤtten gezogen/ was nach Teutſchland zuruck gegangen war; welcher geſtalt der Teutſche Boden dem Kayſer zum Raub geblieben/ wann er je ſeine Macht vff demſelben halten wollen.
Daß man nun ſolchem rechtmaͤſſigen Vngluͤck vorkaͤme/ vnnd das hochbeſorgliche Vngewitter abwendete/ war ohne Wiederrede vonnoͤthen/ daß zwiſchen Dennemarck vnd Schweden eine Vermittelung geſchehe.
Es war aber der gute Will hierzu darumb gar nicht genug/ den wir auſſer allem zweiffel bey der erſten ankommenden Zeitung haben konten/ ſondern man muſte noch die bequeme Zeit etwas zu vnderfangen erſehen/ vnd anſtehen/ biß der Koͤnig in Dennemarck ſein beſtes Pulver verſchoſſen/ vnd den vnverſehenen Einfall in ſein Land vmb etwas verſchmertzet/ auch ein ſo groſſen Schimpff in ſeinem Hertzen etlicher maſſen verkochet.
Noch muſte man warten/ biß die Schweden/ welche Anfangs mit gutem Wind ſegelten/ vnd das Gluͤck ſehr gewogen hatten/ mehr Wiederſtand/ als ſie ſich nicht eingebildet/ an einem Koͤnig/ dem ſie den Rock wolten außziehen/ gefunden; Auch ſelbſt ermeſſen daß ein Fried/ der jnen gegenwertigen vnd gewiſſen Vortheil braͤchte/ jhnen beſſer ſeyn ſolte/ als ein ſolcher Krieg/ der jhnen zwar ein mehrers zeigte/ aber die Leyſtung nicht verbuͤrgte.
Hie mag man dem Cardinal wohl das Zeugnuß mit Warheit geben/ daß er die bequeme Zeit erſchen/ vnd ſeinem Koͤnig gerahten/ dieſelbe zu er greiffen; hat auch mit ſolcher Prudentz vnd Fortgang das Werck getrieben/ durch den von der Thuilerie, als ein extraordinari Geſandten/ bey welchem der Septentrion herfuͤr geſucht/ was er vor Witz vnd Klugheit finden moͤgen/ gewiſſe Perſonen vnd Vollmaͤchtige auß beyden Kriegenden Cronen zuverordnen; alſo daß nach vielem Wort Krieg/ vñ nach manchem Stadsſtuͤcklein/ ſo herfuͤr komm̃en/ der Vergleich/ zu beyden Partheyen wohlgefallen/ beſchloſſen worden.
Auch muß man nicht vergeſſen/ wie bey Antrettung der Tractaten die Hollaͤnder ſich als Mittler neben vns erzeigten/ die aber bey Fortgang derſelben die Parthey der gemeinen Freunden verlaſſen/ vnd zu den Schweden vbergangen/ daruͤber ſich ſehr viel Leuthe verwunderten/ weil ſie ſich in dieſe vngleiche Haͤndel nicht finden konten.
Die jenige aber/ ſo nicht vnwiſſend waren/ daß die Fahrt vff dem Baltiſchen Meer reicher/ oder zum wenigſten eines gewiſſern Nutzes iſt/ als alle andere Fahrten derſelben Republick/ funden ſo gar frembd nicht/ daß ſie ſich zu denen geſchlagen/ welche vnder andern Vrſachen jhrer Waffen auch dieſe anzogen/ daß man die newe Vfflag/ ſo der Koͤnig in Dennemarck vff alle Waaren/ die durch den Sund giengen/ gelegt hatte/ wieder ſolte abſchaffen.
Solcher geſtalt hat Franckreich allein die Ehr gehabe/ dieſen Zanck zuſchlichten/ vnd haben andere Länder zugleich deß geringerten Zolls genoſſen.
Es befand ſich aber/ welches der fuͤrnehmſte Zweck/ warumb wir vns darein geſchlagen/ Schweden hierauff frey/ in Teutſchland mit gewoͤhnlicher Macht wieder zu hauſen/ vnd ſolchen Fortgang/ wie wir geſehen/ der auch durch kein ander Mittel/ als durch den Reichs Frieden moͤgen gehemmet werden/ thun mögen.
Noch kan ich einen Vmbſtand nicht verſchweigen/ an welchem abzunehmen/ wie zart vnd geſchwind die jenige Haͤnde ſeyn muͤſſen/ welche mit einem ſo eyfferigen Werck vmb gegangen/ als gewißlich dieſer Vergleich geweſen/ vnd wie vorſichtig vnſere Manier zu tractieren gegen denen ſeyn muͤſſen/ denen vnſer Verbuͤndnuß mit Schweden nicht vnbekandt war/ als dann auch/ wie hoch vns daran gelegen/ daß Schweden ehiſt auß ſolchem Handel kaͤme.
Das III. Capitel.
Von der Koͤnigin in Poln Vermaͤhlung/ vnd was Nutzen Franckreich hiervon gezogen.
WAs Vorſichtigkeit vnd Witz wir immer haͤtten angewand/ das beruͤhrte Werck der Tractaten/ wie im obigen Capitel zuſehen/ fortzuſetzen/ ſo war doch Gefahr darbey/ es moͤchte wohl gar nicht angehen/ oder vber lange Zeit zu ende kommen/ wann nicht die Tractaten von deß Koͤnigs in Poln (durch den Herꝛn Bregy) ſich geſchickt haͤtten.
Dann ein ſo ſtreitbarer vnd kluger Koͤnig wurd abgewand von den inſtaͤndigen Worten/ ſo wegen Dennemarck anhielten/ vnd von dem Kayſer vnderſtuͤtzt wurden/ mit Schweden zubrechen; welches dann ohne Verletzung deß Stillſtands geſchehen koͤnnen/ wann Poln nur ſeinem Nachbarn/ den man kapot machẽ wollen/ Huͤlff thaͤte.
Vnd konte fuͤr wahr kein beſſere Gelegenheit antreffen/ den alten Streit wieder Schweden hien zulegen; ſcheinet auch/ man wuͤrde nicht ſo ſtill ſeyn geſeſſen/ wann nicht das Anfehen eines ſolchen Heuraths an ſich gezogen haͤtte/ zumahl der Koͤnig ſelbiger Zeit kein eyfferiger Begierd fuͤhrete/ wie er dann auch hernach erlangt vnd zu eygen bekommen/ alles was ein weiſe Lieb mag hoffen.
Wir hinderten vber diß vermittelſt dieſes Heuraths/ welcher gleichwohl nur vorgeſchlagen/ vnd noch in der Bluͤt war/ alſo davon zureden/ daß der glimmende Krieg zwiſchen Poln vnd Siebenbuͤrgen nit angangen/ zu der Zeit nehmlich/ als dieſer einen gleichen Bund mit vns/ vor einen Mann wieder den Kayſer zuſtehen/ gemacht haͤtte.
Vnd obſchon der Vortheil/ ſo wir von demſelben Bund gezogen/ weder groß/ noch beſtaͤndig geweſen/ wegen dieſes Fuͤrſtens wandelbahren Sinnes; hat er doch zum gemeinen Weſen geholffen/ vnd eine zeitlang ein voͤllige Armee der Kayſeriſchen in Hungarn vffgehalten/ dadurch die Bundsverwandten in Teutſchland vmb ſo viel Lufft bekommen.
Wir haben auch vermittelſt dieſes Heurahts nicht nur gehindert/ daß der Kayſer ſich der Blutsfreundſchafft/ wie zuvoren/ mit dieſem Koͤnig nicht bedienet zum Vortheil/ wie auch der vhr alten Verflegung zwiſchen Oeſterreich vnd Polen; ſondern den jenigen Vortheil/ ſo er vns abnehmen thaͤte/ erhalten/ neben dem Privilegio/ ſo jhme verſagt worden/ nemlich im Koͤnigreich Polen anſehnliche Kriegs-Werbungen zuthun/ vnd das kernhaffteſte Volck in vnſer Armeen zu vberkommen.
Hierdurch haben wir noch den Grund gelegt zu einer engeren Verbuͤndnuß zwiſchen Franckreich vnd Poln/ als zuvor jemahln geweſen.
Da auch einiges Bedencken der Zeit biß dato die Vollſtreckung vnd den Schluß verſchoben/ ſo iſt zuvermuthen/ nach deme ſolches Bedencken verſchwunden/ dieſelbe Verbuͤndnuß werde ſich wieder anzetteln/ vnd den endlichen Schluß erlangen/ zu wohlgefallen beyder Koͤniglichen Hoͤfen/ vnd zu Nutzen der beyden Cronen.
Weil nun deme alſo/ mag einer leichtlich zuber den ſeyn/ daß dieſer Heurath nicht ohne Wiederſtand vnd Hindernuß ſey geſchloſſen worden.
Dann man mag in Warheit ſagen/ daß man gleich ſamtmmit gewalt durchdringen muͤſſen/ vnd vngeachtet aller Wiederwertigkeit die Oberhand nehmen/ wieder deß Koͤniglichen Bruders Parthey/ wie auch ein andere nicht geringe/ ſo das Hauß Oeſterreich võ langer Hand her in Polen hatte angeſponnen: auch wider die Liebe gegen gemeltem Hauſe/ welche durch das ſtettige anſchawen eines wohlgeſtalten Printzen/ ſo darauß entſproſſen/ dem Koͤnig vnd Vatter zu Hertzen gienge:
auch wieder die Rencken vnd den Gewalt etlicher fuͤrnchmen Herꝛn/ ſo jenem Hauß gewogen/ vnd bey dem Konig viel galten/ vnd jhn abwendig zumachen ſich bemuͤheten: endlich wieder den Wohlſtand vnd die Bequemlichkeit/ ſo zwiſchen gar nahen Staͤnden ſchwebet/ vnd vervrſachet/ daß man ſich was gemeiner macht/ weil man gar leichtlich einander nutzen oder ſchaden kan/ nach deme die Gelegenheiten ſich zutragen.
Man hat aber alle dieſe boͤſe Paͤß gluͤcklich/ durch deß Cardinals Mazarini Fuͤrſichtigkeit vnd Anſtalt/ vberwunden.
Ob man zwar in Abred nicht ſeyn kan/ einer ſolchen Princeſſin Tugend/ deren der Himmel billig eine Koͤnigliche Cron vorbehalten/ ſeye der aller ſtaͤrckſte Magnet geweſen/ deß Koͤnigs Sinn an ſich zuziehen; So kan man doch auch nicht laͤugnen/ daß dem Cardinal auch groſſes Lob gebuͤhre/ weil er der Koͤnigin beygerahten/ ſie ſolte dieſe Princeſſin vor andern wehlen/ vnd dieſem Koͤnig zur Gemahlin geben; nach dem er reifflich erwogen/ man werde jhn vff ſolche Weiß in ſolches Band bringen/ daß kein Ling vff der Welt jhn moͤge wieder darauß ziehen.
Vnd damit die Verbuͤndung/ ſo zwiſchen dieſen bey den Cronen nun mehr angefangen/ deſto laͤnger waͤhren ſolte/ auch die verhoffete Fruͤchte durch deß Koͤnigs Todt nicht alle abfielen/ hat Gottverſtattet/ daß ſein Nachfahr gleichen Sinn mit jhm gegen der Konigin Perſon gefaſt/ vnd das fuͤrnehmſte Gluͤck ſeines Koͤnigreichs in den Poſſeß dieſer Princeſſin geſetzet/ welche in Franckreich gebohren/ vnd der Cron Franckreich verpflichtet/ keine Gelegenheit nicht wird vergehen laſſen/ jhre Schuldigkeit zubeobachten/ vnd der jenigen Lieb/ ſo ein jeder gegen ſeinem Vatterland traͤgt/ ein genuͤgen thun.
Darumb kan man auß allem oberzehlten ſchlieſſen/ daß die jenige ein jrrige Meynung gefuͤhret/ welche den erſten Heurath nicht billigten/ vnd den Vnkoſten/ ſo Franckreich darbey gethan/ beklaget welcher dennoch weder nutzlicher noch herꝛlicher nicht koͤnnen angewendet werden.
Das IV. Capitel.
Wie der Geheimſte Raht durch ſeine Fuͤrſorg vnd Klugheit verhuͤttet/ daß der Streit zwiſchen der Fraw Landgraͤffin von Heſſen/ vnd dem Graffen von Embden/ wegen der Quartier in Oſtfrießland/ nicht außgebrochen.
ANdere Tractaten haben ſich auch begeben/ ſo nicht ſonderlich anſehnlich geweſen/ vnd deren wenig Leuth geachtet/ welche doch ein wundergroſſen Nutzen mit ſich gebracht/ ob ſchon mit vnglaublicher Beſchwerde/ biß ſolche durch deß Cardin als Sorgfaͤltigkeit zurecht gebracht worden: vnd betraffe die Mißhelligkeit/ welche allen Winter in Holland new ward/ vnd ſich allen Feldzug im Fruͤhling wieder verglichen zwiſchen dem Graffen von Embden/ vnd der Landgraͤffin von Heſſen/ von wenen der Winterquartier/ ſo ſie in Oſtfrießland einnahme.
Der Nachdruck dieſes Streits war vnglaublich groß/ zu dem gemeinen beſten vor Franckreich vnd deſſen Bundsgenoſſen.
Da wofern der Landgraͤffin dieſe Quartier waͤren entzogen worden/ waͤr es in kurtzer Zeit vmb jhre Armee geſchehen/ daß ſie zum wenigſten gantz ſchwach vnd lahm ſeyn muͤſſen/ vnd ohne Bewegung.
Alſo daß der Graff von Embden gethan haͤtte/ was der Kayſer ſelbſten nicht vermoͤgt; vnd wañ dieſe Fuͤrſtin ſolcher geſtalt waͤr Krafftloß worden haͤtte der Bundsgenoſſen Vndergang vielleicht erfolgen muͤſſen.
Gleich wie/ wann ein einiges Stuͤcklein an einem groſſen Werck manglet/ die Bewegung vnd die Verrichtung deß gantzen Weſens verbleiben muß/ welches dann im andern Theil dieſes Tractats der laͤnge nach dargethan vnd erwieſen werden ſoll/ Poſten in Oſtfrießland haͤtte muͤſſen verlaſſen/ die anſehnlichte Contributionẽ auch verblieben waͤren/ dadurch gleich wohl ſie jhre Armee vnderhalten; ja ſie haͤtte noch die Gelegenheit verlohren/ newe Voͤlcker zuwerben/ vnd die Alten zuverſtaͤrcken/ wie dann auff dieſen Poſten ohnſchwer geſchehen/ wegen der Gemeinſchafft mit Hamburg/ vnd andern Orthen in Teutſchland/ außwelchen man/ gleichſam einem reichen Bergwerck das Ertz/ die Kriegs-Voͤlcker ziehet.
Sie hatte aber/ die Warheit zuſagen/ daſſelbe Land nicht eingenommen vmb zubehalten/ ſondern nach deß Herꝛn Landgraffen/ jhres Herꝛn S. Todt allzeit verwahrt/ weil er es allzeit vor ein euſſerſte Zuflucht vorbehalten/ in Meynung daſelbſt vor deß Kayſers Macht ſicher zu eyn/ ob gleich gantz Teutſchlãd ſolt vber ſchwem̃et werdẽ.
Der Graff von Mansfeld hatte etliche Zeit zuvor eben dieſen Verſuch gethan/ aber nicht mit gleichem Gluͤck/ dann er bald hernach/ was er eingenommen/ verlaſſen muͤſſen/ dadurch ſein vorige Frewd gantz zerrunnen.
So war es dann ohne einigen Vmbgang noͤthig/ die Zeit zubeobachten/ vnd bey der Landgraͤffin etwas Lufft zuerlangen/ den vngedultigen Graffen/ vmb etwas vffzuhalten/ welches Stuͤcklein/ aber alle vnd jede Jahr ſich ſpielete/ biß zum Ende deß Kriegs/ wolte man je die obgemelte Vngelgeenheiten verhuͤtten; Hierzu kame noch die rechtmaͤſſige Prætenſion/ wie der zu ſeinem Eygenthumb zugelangẽ/ zu welchem kein ander einiges Recht hatte/ auch nur wegen deß gemeinen Weſens nicht konte vorenthalten/ zumahl der Particularn Intereſſe, Nutz vnd Schaden/ vnder dem gemeinen ſtehen ſoll.
Er wurd aber hier zu verreitzt durch den Landgraffen von Darmſtatt ſeinen Schwager/ welcher jederzeit vnermeßlicher Weiſe ſich an die Kayſeriſche Parthey gehalten/ vnd ein gewaltigen Eyffer truge/ daß das Hauß Heſſen-Caſſel geſtuͤrtzt wuͤrde/ deme er das Fuͤrſtenthumb Marpurg abgezwackt hatte; darumb vergaſſe er nichts/ demſelben Feinde zuerwecken/ vnd Verdrieß zuthun.
Hierzu kahm noch ſeines Sohns Heurath/ welchen er mit deß Printzen von Vranien Doͤchter einer beſchloſſen hatte/ wie dann die Princeſſin zum hefftigſten eyfferte/ jhn wieder in ſein Land zuſetzen.
Dannenhero er deſto hertzhaffter vnd inſtaͤndiger vff der Heſſen Abzug triebe.
Gleich wie dieſe vff der andern Seiten ſich vff jhr eygene Macht verlieſſen/ auch deß Schwediſchen Secours verſichert waren/ alſo keinen Fuß vermeinten zuweichen/ ja ehe alles was jhnen vorkaͤme/ zuſchlagen.
Vnd hie waͤr ein groſſes Fewr/ dem Kayſer vnd den Spaniern zum beſten entſtanden/ wann wir nicht waͤren hierbey getretten/ den brennenden Zunner zu erſticken/ vnd die erſte Flamm zuloͤſchen.
Von etlichen andern/ nicht allerdings wichtigen Tractaten rede ich vor dißmahl nicht/ als daß wir die ſo offt entſtandene Spaͤhn zwiſchen Portugal vnd Holland/ ſo allbereit anfingen ſich recht zuſetzen/ vnd vmbſich zuſtechen/ wegen deß Gewerbs in beyden Jndien/ ſo manches mahl geſchlichtet vñ beygelegt.
Noch ſage ich nichts wie die Schifffart angeordnet worden/ welche wir mit den Hollaͤndern wieder ernewert haben/ wegen jhrer vielfaltigen Klagen/ die nun wahr/ oder falſch ſeyn moͤgen/ als ob jhre Kauffmans Schiffe von vnſern Kriegs Schiffen vbel geplaget/ zu wieder deß jenigen Bundes/ den wir mit jhnen hielten.
Jch verſichere mich/ es werden auch deß Cardinals Feinde ſelbſt in keinen zweiffel ziehen/ daß/ als gedeputirte Miniſtri dieſe Tractaten in ſchwang zubringen angefangen/ nicht er das Ruder an dieſem Schiff gehalten/ vnd vorgeſchrieben/ was man vor ein Lauffhalten ſolte.
Auch iſt jhnen nicht vnwiſſend/ was der gantzen Welt bekand iſt/ daß nicht nur bey dergleichen groſſen Haͤndeln/ welche ſich vnder einer Regierung finden/ gleich wie das Geſtirn an Himmel/ ſondern auch bey allen andern von geringerem Bedencken/ er durch ſeine eylfertige Vnordnung/ den Tractaten den Schwang vnd Außſchlag gegeben/ wie viel auch derſelben vnder waͤrender ſeiner Verwaltung ſich begeben.
Nun halte ich darfuͤr/ ſolches alles moͤge jn wol entſchuldigen/ wañ er nit die gantze Zeit/ wie er gern thun wollen/ vff der Partieularn Audientz verwendet; vnd wann er bey einem langen vngeſtuͤmmen Wetter der Geſchaͤfften/ ſo er in ſeinem Cabinet außzuecken gehabt/ nach ſeinem Wunſch nicht hat wollen ein zweytes Wetter außſtehen/ welches doch nicht viel geringer an Staͤrcke/ auch nicht allerdings noͤthig geweſen.
Hie koͤnte ich viel vorbringen von den Engellaͤndiſchen Tracaten/ bey welchen nicht weniger Fuͤrſichtigkeit/ oder Witz erfordert ward/ als bey den andern/ ob ſie ſchon keinen gluͤcklichen Außgang vom Himmel erhalten/ welcher dann allen Gewalt der Politiſchen Kluͤgling geſtuͤrtzet/ damit ein ſolches Werck herauß kaͤme/ welches der jenigen Einbildung verhoͤhnet/ als geſchehe nichts newes vnder der Sonnen/ vnd daß man nichts ſehe/ das zuvor nicht mehr geſehen worden; alſo daß der Praͤſident Believre, Extraordinari Geſandter nach Engelland gantz vergeblich hat gearbeitet.
Vbergehe den noch dieſelbige Tractaten/ welche nichts deſto weniger jhren Preiß behalten bey allen Weiſen/ zumahl dieſelbe von einem jeden Ding durch den Anfang vnnd die Vrſachen/ nicht aber durch den Erfolg vnd die Wuͤrckung/ wie der Poͤbel thut/ vrtheilen/ welches ich dann an einem andern Orth angemercket habe.
Dieſer lange Zettel deß Bedenckens/ ſo ich allhero ſetze/ vnd die Erfahrung/ welche deß Cardinals Feinde ſelbſt moͤgen abgenommen haben/ nur in den dreyen Monaten ſeiner Verwaltung/ daß nemlich nicht aller Vorſatz gelinget/ ſolten ſie bewegen/ etliche Mißfaͤlle/ ſo man jhm als Laſter zugemeſſen/ zuentſchuldigen; vnd dann nicht vor vngereumbt zuhalten/ wann vnder einer Regierung von vielen Jahren/ vnd mitten in den vielen Geſchaͤfften/ welche auß dem Mittelpuncten dieſes Koͤnigreichs herfuͤrſtechen/ vnd ſich in die Frembde an ſo viel Orth außtheilen/ da wir allenthalben zuſchicken vnd zuſchaffen finden/ vns etwas widriges iſt begegnet/ vnd wann das Gluͤck/ welches vns ſo lange Zeit trew geweſen/ jederweilen es nicht mehr ſeyn wollen.
Das V. Capitel.
Ob man den Cardinal mit Fug ein Frembdling geſcholten.
EHe wir dieſes erſte Stuͤck enden/ muͤſſen wir/ wo muͤglich/ auch denen ein genuͤgen leiſten/ welche ſich annehmen/ als muͤſten ſie erblaſſen/ ſo bald ſie das Wort Frembdling/ welcher deß Cardinals Mazarini Perſon gegeben wird/ nur hoͤren.
Wann aber dieſes das aller erſte Exempel waͤr/ das die Welt von dieſer Gattung geſehen/ moͤgte die newe Abenthewer etwas Beſtuͤrtzung vervrſachen/ zum wenigſten etwas Nachdenckens machen.
Es geben aber die alte vnd newe Chronicken/ die Geiſt- vnd Weltliche Geſchichten vns ſehr viel dergleichen Exempel/ vnd Franckreich ſelbſt/ daß wir von keinem andern Staad jetzund reden/ hat an Kinds ſtatt angenommen/ vnd vnder die ſeinigen gerechnet/ etliche Printzen auß fuͤrnehmen Haͤuſern ſeiner Nach barn/ alſo daß man noch dieſen Tag manches herꝛliches Geſchlecht darinnen findet/ ſo auß Teutſchland vnd Jtalien entſproſſen:
Welches dann ein gewiſſes Beweißthumb/ daß das Werck an ſich ſelbſt nicht boͤß iſt/ vnd die Gewonheit/ ſo dannenher entſtanden/ gleiches Recht vnnd Vorzug mit andern rechtmaͤſſigen Gewohnheiten haben ſoll/ vnd demnach den Geſatzen vorgehen/ die entgegen ſeyn moͤgten/ nach deß Weiſen Ariſtotelis Meynung.
Darumb fahr ich fort/ vnd ſage/ die Gewonheit/ von deren wir hie reden/ ſeye nicht eben eine rechtmaͤſſige Gewohnheit als ein Außfluß vnd Gebrauch deß allerhoͤchſten Rechtens/ welches den Fuͤrſten erlaubet/ anderer Fuͤrſten Vnderthanen in jhr Land vffzunehmen/ welche dann bey einer newen Vnderthaͤnigkeit durch eine vnvmb gaͤngliche folgeren von der erſten entlediget ſind/ zumahl niemand vff eine Zeit zween Oberherꝛn kan haben/ in gleichem Grad vnd Stand deß Gehorſambs; alſo daß/ wie die beyde Stern Caſtor vnd Pollux ſo einer luſtigen Fabel Anlaß gegeben/ einer nach dem andern vff- vnd vndergehet/ ein Oberherꝛ dem andern weichen muß.
Hie will ich die Bedingungen vnd Vmbſtaͤnde nicht erzehlen/ welcher geſtalt das eine ſich erhebt/ vnd das andere vergeht; vnd vergnuͤge mich daran/ daß ſolches zum oͤfftern geſchicht/ vnd daß diß Werck bekandt/ vnd zu allen Zeiten/ auch an allen Orthen der Welt/ wo das Recht der Voͤlcker im Schwang iſt/ getrieben wird.
Vnd will nur allein ſagen/ daß dieſes Recht der Voͤlcker/ vnder welchem das Menſchliche Geſchlecht ſich vereiniget/ vnd lebenwollen/ nicht ſo gar an ſich gezogen hat alle Privilegien/ ſo das Recht der Natur mit ſich bringt/ daß es nicht eines vnd anders jhme vorbehalten/ wie denn vnder anderm dieſes daß/ wo ein Particular in einer andern Republick ein vnvergleichlichen groͤſſern Vortheil/ vnd eine Gelegenheit eines weit ſeeligern Lebens find/ als an dem Orth ſeiner Geburth/ jhm auch er laubt ſey/ nach demſelben Burgerrecht zutrachten/ vnd ſein gutes Gluͤck daſelbſten zu nehmen.
Nun iſt dieſes noch hoͤher zubetrachten/ wann ein Particular ſich ſolcher geſtalt vnderdruckt befindet von der Herꝛſchafft/ vnder welcher ergebohren/ daß er ſich von allem Vbel/ ſo er leiden muß/ nicht anderſt kan erloͤſen/ als daß er ein andern Herꝛn ſuche.
Bey ſolchem harten vnd erawrigen Zuſtand wird niemand zweiffeln/ ob jhm erlaubt ſey zu wechſeln/ vnd ein vnertraͤgliches Joch vmb ein ſanfftes vnd leidentliches zugeben.
Vnd ſcheinet/ vnſer Herꝛ vnd Heyland hab es vorgeſchrichen/ als er zu ſeinen Juͤngern ſagte/ wan man euch in einer Statt verfolget/ ſo fliehet/ vnd gehet in ein andere/ wo jhr ſicher moͤget ſeyn.
Darbey gleichwol zubetrachten/ daß er dieſes Gebott oder dieſen Raht oder auch dieſe Erlaubnuß denen gegeben/ die zum Leyden verordnet waren/ vnd jhr Leben in der Marter ſolten laſſen/ wegen ſeines Namens Bekandnuß/ vnd Verkuͤndigung deß H. Evangelions.
Wie viel mehr ſoll ich dieſes verſtehen von denen/ ſo zu keinem ſo ſtrengen vnd ſorglichen Lebenberuffen/ vnd zu einem ſo hohen vnd herꝛlichen Ende nicht arbeiten ſolten; dannenhero auch nicht gleichfoͤrmig verbunden ſind/ in der Verfolgung ſtand zu halten/ wann es an ſie kompt/ vnd ſie ſich mit Verſetzung jhrer Wohnung davon machen koͤnnen.
Hie muß man ſich nicht einbilden/ welches ich nur zufaͤlliger Weiſe erinnere/ damit ich kein Stein zum Anſtoß im Wege laſſe/ wann jemand dieſes Buͤchlein lieſet; daß/ wie es einem jeden Particular erlaubt iſt/ ein andern Herꝛn an zunehmen/ wann er ein andere Wohnung ſucht/ als ob es eben alſo den Jnwohnern eines Lands/ entweder allen vber Haupt/ oder jeden beſonders erlaubt waͤr/ ſich der Bottmaͤſſigkeit eines Landherren zuentziehen/ ſo lang er vnder demſelben wohnend bleibt/ vnd von dannen ſeine Vnderhaltung vnd Weſen ziehet.
Dann noch weniger erlaubt iſt/ ein andern Fuͤrſten in das Land zu locken/ daß er deſſelbe einnehme/ oder ime etliche veſte Orth darinnen/ als zu einem Pfand/ in Handen ſtelle.
Die Vrſach dieſes Vnderſcheids iſt/ weil das Recht der hohen Obrigkeit vnd der Herꝛſchafft/ welches die Fuͤrſten vber jhre Vnderthanen fuͤhren/ kein andern Grund hat/ als daß die Jnwohner auff dem Land/ daruͤber er Herꝛ iſt/ vnd worauß ſie die Lebens Mittel finden vnd ziehen neben der Sicherheit jhrer Perſonen vnd Guͤter/ ſo ſie von der lieben Juſtitz erhalten:
So folgt dann hierauß/ daß der auß ſolchem Land weicht/ vnd in Ewigkeit nicht wieder begehrt hienein zukommen/ daß das Band ſo ſie an den Oberherꝛn gebunden/ vffloͤſet/ vnd dennoch von der Pflicht der vorigen Vnderthaͤnigkeit frey bleibt/ die er nicht ferner zu leyden ſchuldig war/ als von wegen ſeiner Wohnung/ die er in deß obern Land hatte/ vnd noch nicht in einem andern Land beſtelt gehabt.
Wenn aber die Jnwohner auß dem Land nicht ziehen/ ſondern alle jhre Wohlfart drinnen behalten/ vnd den Obern/ deme die Herꝛſchafft zuſteht/ nicht wollen kennen/ auch das hohe Oberkeitliche Recht an ſich ziehen/ welches derſelb dennoch vber jhr Gut vnd Blut hat.
Als dann ſiehet jederman/ daß ſolches vnbilliges Thun die Vngerechtigkeit deß hoͤchſten Laſters nach ſich ziehet/ welches in einer Burgerlichen Gemein ſchafft mag begangen werden/ vnd ins gemein mit dem Namen der Felony beſchmitzt wird.
Vnd dieſes Laſter wird groͤſſer/ auch gifftiger/ wann ſie in jhres Oberherꝛn Land ein andern Fuͤrſten einfuͤhren vnd jhm den Poſſeß einraumen/ entweder vber alles/ oder vber ein Stuͤck deſſelben; dieweil ſie alsdann jhnen die Haͤnde ſelbſt binden/ alſo daß ſie die Vngerechtigkeit nicht wieder verbeſſern moͤgen/ noch die begangene Felony auffheben/ welches aber nicht geſchicht/ wann ſie bey ſich behalten/ was ſie erobert vnd eingenommen/ von allem deme/ ſo jhrem erſten Oberherꝛn ohn einiges andern Gemeinſchafft allein gebuͤhret.
Gleichwohl iſt es der gemeine Lauff deß Buͤrgerlichen Vnweſens/ vnd der Mitſchuldigen Vngluͤck/ daß ſie ſchier allzeit verbunden ſind/ die Frembden vmb Huͤlff anzuſchreyen:
Deren fuͤrnehmſte Practick iſt/ wann ſie je verſtaͤndig vnd verſchlagen ſind/ daß ſie ſchier jedemahl etliche Orth zur Verſicherung begehren/ entweder zum Pfand deſſen/ was ſie vmb jhrent willen außgeben/ oder zur Pflicht jhrer Trew vnd Beſtaͤndigkeit.
Laßt vns aber wieder zu vnſer Sach kehren/ vnd ſie wieder faſſen/ wo wir ſie verlaſſen/ ob wir ſchon etwas abwegig bey dieſem kleinen Vmbſchweiff gangen/ welcher doch meines erachtens vor dieſe vnſere gegenwertige Zeit noͤthig geweſen.
So iſt dann gewiß/ daß nicht nur die Oberherꝛn die Macht haben/ in jhre Landſchafften vff vnd anzunehmen/ auch vnder jhre Vnderthanen zu zehlen/ welche eines andern Fuͤrſten Vnderthanen ſind; ſondern daß auch dieſe die Macht haben/ auff daß wir eben daſſelbe Wort wieder brauchen/ ſich vnder eine andere Herꝛſchafft zubegeben/ da ſie fuͤglicher moͤchten leben/ vnd beſſern Nutzen ſchaffeten/ als vnter jhrer angebohrnen Herꝛſchafft.
Dieſe letzte Macht hat jhren Gewalt vnd Grund in dieſen beyden natuͤrlichen Zuneigungen/ daß man nehmlich das boͤſe/ ſo vns zuwieder iſt/ meiden/ vnd das gute/ ſo vns behagt/ ſuchen: deme dann der Voͤlcker Recht nichts mag abgewinnen/ zumahl daſſelbe nur vmb deß gemeinen Beſten willen er dacht worden; vnd iſt die Gemeinde nur auffgerichtet/ damit man von dem Menſchlichen Zuſtand abwende/ was boͤſes ſie in der Einſambkeit nicht konten ableynen/ vnd alles gutes erwerben/ das ſie ſonſten nicht erlangeten.
Alſo daß der Völcker Recht eben wohl als die Gemeinſchafft/ welche es richtet vnd ſchlichtet/ ſich von dem End der Stifftung abwendet/ wann ſie jhnen nicht ein Thor offen lieſſen/ auß dem Elend/ ſo ſie drucket/ zu entweichen: oder jhr nicht einandere zeigten in ein andern Stand deß beſſern Lebens/ vnd bequemlichen Standes zu ſchreitten/ entweder wegen der Ehrenſtellen/ oder wegen deß Reichthumbs/ oder auch die Vbung der Tugend/ vnd der andern loͤblichen Qualitaͤten zu vben/ als daß ſie ſonſten in jhres erſten Herꝛn Landen muͤſten Kriegen vnd quelen.
Das VI. Capitel.
Die Frembde machen ſich zu Eingebohrnen/ vnd erlangen gleiches Recht mit jhnen.
SO iſt dann nun/ wann ich nicht jrre/ dieſer Punct mit gutem Grund wohlbefeſtigt; daß nemlich eines Fuͤrſten Vnderthan/ rechtmäſſiger Weiſe koͤnne eines andern Fuͤrſten/ durch eine annehmliche Vnder gebung/ Vnderthan werden; welches dann in Franckreich durch die Indigenato Brieff ſich verrichtet.
Dann derſelbe gibt etlicher maſſen einem Frembden ein zweyte Geburt/ neben einem Zeichen der naturlichen Vnderthanen; macht jhn faͤhig eben dieſelbe Ehren vnd Gutthaten mit jhnen zuempfangen/ daß er zugleichen Dienſten gebraucht wird/ vnd gleiche Privilegien von dem Fuͤrſten empfaͤngt.
Welcher geſtalt man keine Vrſach hat ſich zuverwundern/ daß die genaturte Frembde zu den aller hoͤchſten Aemptern vnd Wuͤrden der Republick/ ja gar zu Verwaltung der Geſchaͤfften gezogen werden/ wann ſie es meritiren.
Wann nun dieſe Erhoͤhung rechtmaſſig iſt/ vnd die Wahl/ ſo der Fuͤrſt wegen jhrer Perſon thut/ dem gemeinen Weſen ſchaͤdlich wird/ kan man jhnen deßwegen als ein Flecken/ den Namen eines Frembden mit Verſtand nicht vorwerffen; ſondern nur/ was man den natuͤrlichen Vnderthanen ſchuld gibt/ wann ſie gleichen Fehler begangen haͤtten/ nemlich nicht Verſtand genug erwieſen/ oder ſich beſtechen lieſſen/ in jhrem Thun.
Daß nun dieſs Zeichen vnd Gemerck/ davon wir jetzt reden/ ſo von deß Fuͤrſten Anſehen vñ Belieben herfleuſt/ die jenige/ ſo eines andern Fuͤrſten Vnderthanen geweſen/ zu gleichem Grad erhoͤhet/ vnd in gleiches Bedencken zieht/ in gleichem Stand deß Schutzes vñ deß Schirms haͤlt/ als ſeine gebohrne Vnderthanen/ das beſtaͤttigt der Gebrauch genugſam/ vnd ſonderlich in Franckreich.
Vff dieſe Weiß hat der Hertzog zu Meyland Koͤnig Franciſcum I. zu Zorn verreitzt/ weil er den Hoffjunckern Merveille laſſen erſchlagen/ der vnder dem Hertzogen gebohren/ ſich in Koͤnigs Franciſci Dienſten begeben/ vnd in dem Königreich feſt geſetzt hatte.
Vff eben ſolche Weiß entbrand gemelter Koͤnig Frantz in rechtmaͤſſigen Eyffer zur Rache gegen Kayſer Carlen den fuͤnfften/ wegen deß Mords/ ſo in der Perſon deß Ringons, den er mit Fregoſo dem Geſandten nach Conſtantinopel berſchickte/ begangen ward/ ob gleich ermelter Ringon ein natuͤrlicher Span er/ vnd zu Medina del Campo gebohren/ wann ich je recht bericht bin.
Eben alſo verhielten wir vns auch dem Petro Navarræo zum beſten/ erwieſen jhm allen Dienſt/ vnd zwar mehr eyfferiger vnd hefftiger/ als vor die gebohrne Frantzoſen/ die mit jhme gefangen wurden/ als wir von Naples abzogen mit der Armee/ ſo der Gentral Lautreck hatte gefuͤhret.
Vnd zweiffelt mir nicht/ daß/ wo dergleichen was dem von Rohne, nach dem er vff Franckreich verziehen/ begegnet waͤr/ Philippus II. zu deſſen Dienſten er ſich begeben/ nit ſolte verſchafft haben/ daß jhm icht was anders/ als ſeinen angebohrnen Vnderthanen zugefuͤgt muͤſſen werden; ob derſelb ſchon in der Champany gebohren/ vnd lange Zeit vnder vns ein Marſchalck bey der Liga vertretten.
Dann ja gewiß/ daß weder der Hertzog von Meyland/ weder der Kayſer Carlen ſich keines Wegs entſchuldiget/ ob beyde Mordthaten/ an Merveille vnd Ringon begangen/ nur jhre angebohrne Vnderthanen betreffe/ vnd ſie Vrſach gehabt/ ſolche wegen jhres Verbrechens/ abzuſtraffen:
Darumb verleugneten ſie beyde beſtaͤndiglich/ ſie haͤtten den Mord nicht befohlen/ noch gewiſt/ proteſtirten auch/ deßwegen die Thaͤter/ da man ſie Handrecht machen könte/ andern zum Exempel/ zuſtraffen.
Wahr iſt dennoch/ daß wegen deß Navarræi ein newer Spaniſcher Geſchichtſchreiber geſtanden/ man haͤtte jhn im Gefaͤngnuß erwuͤrgt/ vff gemeltes Kayſers Befehl/ welcher dann/ ſeiner Sage nach/ es thun koͤnnen/ mit Recht/ deß Kriegsrechten vnverletzet/ weil Navarræus ſein angebohrner Vnderthan einiges Laſters bezuͤchtigt vnd vberwieſen worden.
Dannoch haben die Spanier ſelbiger Zeit dieſen Deckmantel nimmer angezogen/ den ſelben gewaltſamen Todt/ ſo jener im Gefaͤugnuß muͤſſen leyden/ zubeſchoͤnen/ ſondern behaupteten jeder zeit/ der gemelte Todt waͤr natuͤrlich geweſen; Welches ſie nicht ſolten gethan haben/ da ſie nicht gemeint haͤtten/ jener waͤr von aller Gerechtigkeit ſeiner erſten Vnterthaͤnigkeit befreyt geweſen. durch die zweyte Vnderthaͤnigkeit/ zu welcher er getretten/ auß einem beſtaͤndigen vnd vnwiederrufflichen Willen.
Wann nun dieſes alſo vorgeſchuͤtzt iſt/ ſage ich/ die Beſchaffenheit der natuͤrlichen/ vnd der Frembden genaturten Vnderthanen werde gleich/ vnd gleichlingen faͤhig der Fuͤrſtlichen Freundſchafft/ zumahl es ſeinen Vortheil/ vnd ſeine Vngelegenheiten gibt/ wann dieſelbe Freundſchafft vff den einen Orth wird gelegt/ die ſich vff dem andern Orth gar nicht befinden.
Dem ſey nun wie jhm wolle/ ſo iſt doch dieſes zum wenigſten gewiß/ daß die Frembde nicht bald zu hohen Sachen/ vnd zu den hoͤchſten Wuͤrden deß Regiments beruffen werden/ ſie haben ſich dann wohl verdient gemacht/ oder ſeyen von ſolchem Verſtand/ daß ſie zum beſten dienen koͤnnen.
Wegen der erſten Gattung finden ſich tauſend Exempel/ ſo der gantzen Welt bekandt ſind; vnd wegen der andern/ hat Koͤnig Pharao das Vrtheil gefaͤlt vber Joſephs hohen Verſtand/ nach den außgelegten Traͤumen/ welches dann der Grund geweſen zu ſeiner Hoheit/ vnd zu der ſchier allerhoͤchſten Macht/ die jhme eingeraumbt worden.
Dahien ſahe Koͤnigin Eliſabeth in Engelland/ als ſie mit einer/ ſo wohl luſtigen/ als anzuͤgigen Hofflichkeit zum dem Crequy, der bey dem Marſchalck von Biron in der Geſandſchafft an ſie ſich befundẽ/ ſagte:
Wann zween Lesdiquieres in Franckreich waͤren/ wolte ſie den einen vom Koͤnig jhrem Herꝛn Bruder begehrn.
Das VII. Capitel.
Warumb die natuͤrliche Vnderthanen nicht allzeit wohl regieren.
NVn geſchicht gar offt/ daß die Fuͤrſten jhre Favoriten/ welche gemeiniglich jhre natuͤrliche Vnderthanen ſind/ zum hoͤchſten Grad der Verwaltung erheben/ nicht daß ſie die Sache eben wohl verſtehen/ ſondern darumb/ daß ſie in ſondern Gnaden ſind:
in welchem Paß ſie jhr Zuneigũg der gemeinẽ Wohlfart vorziehen/ vñ der Hoheit Gebuͤhr dẽ jenigen Verſtãd vnder werffen/ welcher võ Menſchlicher Freundlichkeit vnd von dem ſtarcken wohlgeſtalten Leib herruͤhret/ vnnd die Seel nach denen Dingen mit gewalt ziehet/ die jhr vorkommen vnd belieben.
Die Chronicken bringen vns ſolcher Sachen vnendlich viel Exempel/ da die Fuͤrſten ein vngezaumbte Gunſt gegen jhren Favoriten bezeugen/ alſo daß ſie weder Maß noch Ziel halten jhnen gutes zuthun/ zum Nachtheil der andern Vnderthanen/ ja jhrer eygenen Macht zum Abbruch.
Dannenhero Heoricus III. gemeiniglich von dem Hertzogen von Eſpernon ſagte/ ſo groß wolte er jhn machen/ daß er ſelbſt jhn nicht mehr wuͤrd vmbreiſſen koͤnnen/ ob er gleich wollen ſolte.
Vnd wegen der Hochzeit eines andern/ nemlich deß Hertzogen von Ioyeuſe, den er jhm zum Schwager machte/ als man erinnert/ der Koſten vermoͤgte ſolchen Pracht/ wie er denſelben vorgeſchrieben/ nicht ertragen/ geantwortet/ man muͤſte dennoch Geld darzu finden:
Wann er ſeine Kinder (alſo nennete er ſeine Favoriten) beſtattet haͤtte/ wolte er deß Volcks Notturfft beobachten/ vnd zu ſeinen Sachen ſehen.
Noch begibt ſichs gemeiniglich/ daß/ ob ſchon deß Fuͤrſten Meinung gar nicht iſt/ wie dann nicht allzeit ſein Sinn dahin gehet/ daß ſeine vnbequeme Favoriten biß zur Saads Verwaltung ſteigen/ dieſelben ſich dennoch biß dahin dringen/ ſo viel ſie vermoͤgen/ biß ſie Mittel vnd Wege finden/ jre Haͤnd/ wie vngeſchickt die auch waͤren/ an dz Staads- Ruder zulegen/ auff daß ſie allen Sachen den Schwang vñ Außſchlag geben.
Vnd ſolches thun ſie/ entweder deßwegen/ daß/ ob ſie ſchon ſolcher Stelle vnwuͤrdig ſich befinden/ dannoch es ſeyn wollen vnd meynen/ auß dem gemeinen Jrꝛthumb/ daß groſſer Herren Gunſt eben ſo wohl als hohe Aempter den jenigen pflegen einzublaſen/ ſo ſolche Ehre wiederfaͤhrt/ jhr Gewalt ſeye das Maaß jhrer Tugend/ oder durch den andern Jrꝛweg/ ſo Menſchliche Humor pflegt zunehmen/ daß nemlich niemand ſeiner Begierd will ein Zaum laſſen anlegen/ wann er vff der Koͤniglichen Straſſen deß groſſen Gluͤcks wandert/ alſo daß ſo gar wenig Mecœnates vnd Marſchalck von Rhè ſich finden/ die jhre Gunſten wiſſeten anzulegen/ mit ſolcher Beſcheydenheit/ daß weder ſeines gleichen Miß gunſt/ noch ſeines Herꝛn Eyffer dadurch verreitzt wuͤrde.
Aber ſolche Zufaͤll kommen doch endlich auß der Begierd ſich ſelbſt zu manutenieren/ welches dann dem Menſchen gar angebohren/ vnd die Favoriten bewegt/ daß ſie nach der oberſten Rahtſtell trachten/ nicht nur als nach der Vollkommenheit eines ſolchen Stands/ ſondern als nach der Beſtaͤndigkeit vnd langem Lauff deſſelben: gleich wie die Bediente durch Vermaͤhrung vnd Befeſtigung jhrer Macht/ ſich vmb nichts eyfferiger bemuͤhen als daß ſie Favoriten werden/ vnd vber deß Fuͤrſten Gemuͤth herꝛſchen/ wie ſie die Geſchaͤfften verwalten.
Die Favoriten betrachten/ daß der Fuͤrſt jhre Perſon beliebet/ als ein gar gebrechliches vnd vnbeſtaͤndiges Werck/ das mit der Zeit ohne Auffhalten zerfleuſt:
So ſtutzen auch die Bediente nicht ſo ſehr vff jhren eygenen Verſtand/ vñ vff die Nothwendigkeit jhrer Dienſten/ daß ſie nicht ſolten wiſſen/ im Fall deß Fuͤrſten Gunſt jhnen abgeht/ als dann hab jhre Macht nicht Fuͤß vnd Stuͤtzel genug.
Alſo daß wann die Gunſt vnd der Dienſt ſich ſcheiden/ ſo ſuchen die Bediente vnd Favoriten/ wie freundlich ſie ſich auch von auſſen ſtellen/ wie gutes Geſicht ſie einander machen/ ein Bein zu vnderſchlagen/ vnd einander auß dem Sattel zuheben/ wer dem Fuͤrſten am nechſten ſeyn moͤchte.
Jm wiedrigen muͤſten ſie fuͤrwahr ſo gar ſteiff ſitzen/ vnd jhrem Gluͤck ein ſo ſtarcken Nagel haben geſchlagen/ daß der Favoriten Beſtand an der Bedientẽ/ Willen haffte; oder der Bedienten Erhaltung der Favoriten Gluͤck angreiffe/ damit alſo dieſe vnd jene ſich veſt ſetzen/ vnd mit eingeſchlagenen Haͤnden beyder Seits er halten.
Auſſer welchem Stand ſie nicht lang koͤnnen ſicher ſeyn vor dem Hinderhalt vnd Strick/ ſo jhnen gelegt wird: Dennoch iſt vber diß alles die Sicher heit nicht voͤllig/ alſo daß einer ſo wohl als der ander allezeit ſoll vff ſeiner Wacht ſeyn/ vnd gleichſam vff Feindlichem Boden gehen/ ob er es ſchon nicht mercken laͤſt.
Der Cardinal Richelieu verſtunde vnd practicierte dieſe Kunſt deß Cabinets/ ſo vor allen andern zaͤrtlich iſt/ mehr dann kein Menſch der Welt; vnd da er von ſich ſelbſt nicht moͤgen deß verſtorbenen Koͤnigs Gemuͤth ergruͤnden/ vnd jhn fuͤhlen/ wo er am allerempfindlichſten war/ dennnoch gewann er ſo viel zum wenigſten/ daß er/ wen der Koͤnig am liebſten hatte/ konte bey ſolcher Gunſt erhalten/ oder darvon abweiſen.
Laſt vns dennoch die Warheit ſagen/ vnd mit verwundern beſchawen/ was vor Luſt das Gluͤck jederweilen ſich ſelber macht/ wann es ein wohl abgezirckeltes Vorhaben vernichtet/ vnnd die allerklugeſte Witz der Menſchen verkehret.
Den der Cardinal dem Koͤnig an die Seite geſetzet/ als einen Schild vnd ſehr veſten Wall/ wieder die boͤſe Dienſten/ ſo man jhm daſelbſt moͤgte thun wollen/ nemlich der von Cincmars, eben derſelbe fuͤhrt jhn den Cardinal vff die Schockel eines euſſerſten Vndergangs/ ja ſetzet jhn vff die euſſerſte Staffel eines gehlingen Falls/ davon er nicht anderſt/ als durch Wunder ſich herauß wickeln koͤnnen; welches wir nur zufaͤlliger Weiſe erinnern.
Das VIII. Capitel.
Ein Fuͤrſt macht ein Vnderſcheid zwiſchen den Bedienten vnd Favoriten.
DAß wir aber wieder von den Favoriten reden/ die das Liecht im Verſtand vnd zur Regierung nothwendige Tugenden nicht haben/ dennoch die Staadsſachen wollen fuͤhren.
Geſchicht es nun/ daß die Fuͤrſten gegen jhnen ſo will faͤhrig vnd geneigt ſeyen/ als die Sonn in den Fabeln gegen jhrem Sohn/ welcher jhren Wagen begehrte zufuͤhren; ſo erfolgt auch/ daß wie derſelbe verwegene Juͤngling/ der weder Verſtand noch Staͤrcke hatte/ ſeines Vatters Wagen zufuͤhren/ alles verbrandte/ was ſich nur allgemach ſolte beleuchten vnd erwaͤrmen; die vntaugliche Favoriten an ſtatt einer gluͤcklichen Farth/ nach dem ſie ſich vermeſſen das Ruder zu ergreiffen/ jhr Schiff in die Klippen ſchlagen/ vnd zum ſcheuͤttern leyten.
Auß dieſer Zahl waren deß Koͤnigs Rehabeams Raͤhte/ wie ſie dann im alten Teſtament deſſen ein ewige Gedaͤchtnuͤß hinderlaſſen; So findet man in der Kayſerlichen Chronick/ anderer Geſchichten zugeſchweigen/ ſo viel der Exempel/ daß dieſe Warheit keinem Menſchen verborgen iſt.
Fuͤrwahr es lieffe etwas Vngerechtigkeit mit vnder/ doch zum wenigſten etwas Vnhoͤfflichkeit/ wann man einem Fuͤrſten dieſes Recht wolte nehmen/ deſſen ſich die Particular Perſonen erfrewen/ nemlich Freunde machen nach dem einigen Anfang der Freundſchafft/ da man weder Ergetzligkeit/ noch vermeinten Nutzen anſiehet.
Dañ es ſolte auſſer dieſem jhr Leben gantz mit Entzian begoſſen vnd mit Dornen gantz durchſtochen ſeyn/ ja die Cronen ſelbſt beſchwehrlich fallen/ wann ſie ſelbigen ſchwehren Laſt in der lieblichen vnd alleraͤlteſten Kundſchafft/ welche die Freundſchafft macht/ nicht leicht machten/ vnd ablegeten.
So ſoll jhnen dann dieſes vnverwehrt ſeyn/ doch vnder dem Beding/ daß jhr Staad nicht etwann dadurch ſich erſchuͤttere; welches dann gar augenſcheinlich geſchicht/ wann ſie zu der Verwaltung der Staadsſachen/ vntaugliche Favoriten ziehen.
Da ſie doch an dieſem Orth von der Natur ſolten Weißheit lernen/ welche bey Beveſtigung der Himmeln/ von denen die Regierung vnd Erhaltung aller vnderen Dingen zum Theil ſoll herruͤhren/ nicht Demanten/ oder dergleichen edele Steine/ die doch/ wie ſcheinbar vnd angenehm ſie ſonſten ſeyn moͤgen/ vnd droben keinen Nutzen ſchaffen/ ſondern wuͤrckende Liechter geſetzt hat/ welche nicht weniger fruchten vnd erhalten/ als beleuchten/ vnd das Aug er frewen koͤnnen/ dergleichen die Sterne thun.
Die Weiſe Fuͤrſten/ deren Anzahl nicht ſo groß iſt/ als der andern/ practiciern dieſes immerzu.
Jhre Zuneygung geſtattet nimmermehr/ daß die Favoriten ſich in die Hoͤhe/ biß zu den Staads Sachen ſchwingen/ wann ſie die Schultern zuſchwach haben:
Gleich wie ſie ein Vnwillen jederweilen vff etliche verſtaͤndige vnd trewe Bediente werffen/ vnd dennoch derſelben Dienſten ſich gebrauchen.
Deſſen vns der verſtorbene Koͤnig/ damit wir nicht auß dem Hauſe gehen/ noch hoͤher zuruck ſuchen/ ein denckwuͤrdiges Exempel mag geben.
Es iſt ja jedermaͤnniglich bekant/ wie dieffe Wurtzeln deß Cincmars Freundſchafft in ſeinem Gemuͤth geſchlagen/ vnd ſo wohl wegen der ſchoͤnen Tugenden ſeiner Perſon/ als wegen der Bereitſchafft/ die der Cardinal Richelieu gemacht hatte/ jhn ſo hoch hienan zubringen.
Auch iſt jedermaͤnniglich bekant/ was vor Strittigkeit zwiſchen dieſem Geheimſten Raht/ vnd dieſem groſſen Favoriten entſtanden/ welcher dem Cardinal ſchier den Garauß gemacht haͤtte/ alſo daß die gantzt Welt darfuͤr hielte/ Cincmars wuͤrde jhm die Schuhe außtretten/ oder doch wuſte Klein vnd Groß/ daß ſeine Gedancken dahin ſtunden.
Hierauff ſchoͤpffeten die Außlaͤndiſchen gantz vngleiche vnd wiedrige Zuneigungen/ nach deme ſie dieſer Cron wohl oder vbel wolten.
Vnd vor andern bekuͤmmerten ſich die Hollaͤnder mehr eygentlicher/ darumb der Printz von Vranien dem Koͤnig muͤſſen durch den Eſtrades vff der Reyſe nach Rouſſilion ſagen laſſen; wofern die Staads Sachen auß der Hand ſeines geheimſten Rahts genommen/ ſeinem Favoriten zukaͤmen/ wuͤrden die Herꝛn Staaden ſich wiſſen zubeobachten.
Dann wann ſie keinen gewiſſen Fuß ſehen/ vnſere mit jhnen getroffene Buͤndnuß zu vnderhalten/ muͤſten ſie vor jhre Sicherheit ſorgen/ ſich von vns abthun/ vnd eine abſonderliche Parthey machen/ wie es der gute Verſtand mit ſich braͤchte.
Jedoch hat der Koͤnig ſich nicht ſo gar laſſen einnehmen durch die Zuneigung/ ſo er dem oberſten Stallmeiſter bezeugete/ vnnd den Wohlgefallen/ ſo er an deſſen Perſon fande/ daß er nicht Liecht genug behalten/ vnd erkant/ ein ſolcher Laſt wuͤrde jhm zuſchwehr fallen:
Wie daun auch der Wiederwill gegen dem Cardinal jhn nicht gehindert/ zuerkennen/ daß an demſelbẽ nichts zuverbeſſern/ ſo wol an dem Verſtand/ den er bey Verwaltung der Staads Sachen ſpuͤhren lieſſe/ als auch an Trew/ mit welcher er der Cron dienete.
Darumb er auch dem Eſtra des geantwortet/ es gienge gleich wie es wolte mit dem Cardinal Richelieu, deſſen Leben damahls gleichſam verlohren geſchaͤtzt ward/ ſo waͤr er doch nicht ſo vnklug/ daß er ſeines Staads Verwaltung einem Jungen/ der nichts erfahren haͤtte ſolte vertrawen; deme zufolg er den beyden Secretarien ſeiner Befehlen/ Chavigny vnd Noyers befehlen/ im Fall der ander die Schuld der Natur bezahlen muͤſte/ wolte er ſich deß Cardinals Mazarini bedienen/ den er duͤchtig hielte/ ſolche Stell zuerſetzen.
Das IX. Capitel.
Warumb der Cardinal Mazarini zu den Staads Sachen gezogen worden.
DAß man nun wiſſen ſolte/ im Fall ſolches der geſtalt geſchehen/ daß der Cardinal Richelieu an ſeiner Kranckheit zu Narbonna waͤre geſtorben/ vñ der Ober-Stallmeiſter die Staads Sachen verwalten ſollen/ gleich wie er deß Koͤnigs Gemuͤth beſaſſe/ das iſt ehe zuvermuthmaſſen/ als zu wiſſen.
Aber doch iſt zum wenigſten wahr/ daß im zweiffel dieſer Partheyen/ wann er ſich ſeines Favoriten Willen ergeben/ oder wiederſetzt hätte/ eben viel Vngelegenheit/ welches ich mir zubeweiſen vorgenommen hab/ vff eines Frembden Perſon/ ſo der Fuͤrſt zur Regierung ziehet/ nicht fallen:
Darumb dieweil kein Frembder darzu erhoben wird/ ſein hoher Verſtand vnd Eyffer hab ſich dann bekand gemacht/ vnd vff die Erfahrung ſelbſt gegruͤndet/ wie man dann geſehen/ da der Koͤnig deß Cardinals Mazarini Perſon vor andern wehlen wollen.
Dannenhero man noch mehr ſehen kan/ daß die Bitte/ ſo der Cardinal Richelieu vff ſeinem Todsbett gethan/ nemlich der Koͤnig wolte ſich gedachten Cardinals bedienen/ nicht eben ein newes Begehren geweſen/ zumahler vortruge/ was er wuſte mit ſeiner Meynung vbereinſtimmen/ vnd er dem andern verbergen wollen/ nach dem er es in Kundſchafft gebracht hatte; Nicht/ daß er nicht alle muͤgliche Einbildung vnd Zuneygung gegen jhm hatte/ ſondern vielleicht deßwegen/ daß er bey Vermehrung ſeiner Macht/ welche die allerhoͤchſte geweſen/ als man je von langer Zeit vnder vns geſehen/ etwas Koͤniglichen Sinn an ſich genommen/ welcher geſtalt die Souverains wohl einen Nachfahrn moͤgen leiden/ doch nach jhrem Todt/ aber vngehalten werden/ daß ſich jemand bey jhrem Leben in dieſer Hoffnung verdieffe.
Auch hatte dieſer Cardinal allein nicht den andern zur Verwaltung wollen befoͤrdern/ als er in ſolchem Stand war/ da die Seel den geſundeſten Verſtand hat/ vnd die Zuneygungen ſich ſtillen/ wann man nemlich dem Tode je laͤnger je naͤher kompt.
Dann ſchier alle vbrige Frantzoſen/ ob ſie ſchon jhre Gemuͤther hernach hefftig geaͤndert/ ſich ſolches lieſſen gefallen.
So kan man auch mit Warheit ſachen/ daß nicht bald dergleichen Wahl bey vns geſchehen/ da deß Fuͤrſten Vrtheil mit ſeiner Vnderthanen Meynung ſo wohl eingetroffen/ als eben an dieſem Orth.
Dann es war jedermaͤnniglich bekand/ daß der Cardinal Mazarini von langer Hand her/ ohne offentlichen Schein/ verwaltele/ was jhm der Koͤnig anbefohlen; vñ daß deſſelben Gutachten vñ Erinnern laͤngſt im geheymen Raht gegolten/ ehe man jhm die Thuͤr hienein zugehen eroͤffnet.
Daß wir nun Meldung gethan/ auß was vor Bewegung der Koͤnig zu dieſer Wahl kommen/ da man jhm von auſſen gantz nichts eingeblaſen/ ſo konte ja ſolches mehr vernuͤnfftiger nicht ſeyn; weil es nur von der Lieb herruͤhret/ die er gegen ſeinem Koͤnigreich truge/ wie er dann jhm nimmer nichts hoͤher angelegen ſeyn laſſen/ vnd allen ſeinen Verſtand daruffgewendet/ als der die Gabe von Natur hatte/ der Leuthe Vermoͤgen zuerkennen.
Wann nun nicht alles erfolgt iſt/ was erfolgen koͤnnen/ muß man ſolches der jenigen Sorge zuſchreiben/ die man getrieben/ daß ſolche Krafft durch ein vbele Zucht geſchwaͤcht wuͤrde/ ja daß jhm ſo gar wenig Freyheit/ von ſich ſelbſten etwas zu thun/ gelaſſen worden.
Vnd eben daher hat er jhm ſelber nimmer mehr getrawt/ welches dann denjenigen nicht vbel gefiele/ welche wuͤnſcheten/ jhn zu bereden/ daß kein guter Raht nirgend zufinden/ als bey jhnen.
Die Zeugnuſſen wie hoch er von dem Cardinal Mazarin hielte/ daß er jhm die Staadsſachen anbefohlen/ vermehrten ſich vmb die helfft/ durch dz euſſerſte Vertrawen/ das er in denſelben ſetzete/ ſo lang er nach deß Cardinals Richelieu Todt noch gelebet.
Jn welcher Zeit er nicht nur wie ein Monarch vnd von ſich ſelbſt regiert/ ſondern auch wolte ſehen laſſen/ mit ſonderem Pracht der Hoheit/ daß er nun mehr frey waͤre von dem Abſehen/ das er jhm ſelbſten vfferlegt haͤtte/ ſo viel die Verwaltung ſeines Staads belangete; ja proteſtierete immer zu/ erwolte jhm nimmer mehr laſſen an den hoͤchſten Gewalt greiffen/ durch andere/ als ſein eigene Haͤnde.
Jch weiß gar wohl/ daß damahls etliche ſagen moͤgen/ das Vertrawen/ vnd die gaͤntzliche Zuneigung/ ſo er gegen dem Cardinal Richeleu bezeugete/ võ der Willfaͤhrigkeit herruͤhrete/ ſo dieſer ſehen lieſſe/ vnd von ſeiner ſanfftmuͤthigen Procedur/ ſo gantz anderſt als deß Vorfahrẽ; vnd ſonderlich daß er jhn ein wenig vor ſeiner letzten Kranckheit in deſſen von Tionville Handel vnwillig gemacht/ welches ſo hoch kommen/ daß nach deme der Cardinal kranck worden/ derſelb gefoͤrchtet/ er moͤchte wieder auffkommen/ weil es ein ſolcher Menſch war/ den er ferner weder behalten/ noch abſchaffen konte/ ohn merckliche Vngelegenheit.
Wer gleichwohl will ein gedenck ſeyn/ daß in Mittlerzeit der Koͤnig nach dem Cardinal verſtorben/ er dieſem Frembden ein ſolche Ehr gethan/ dergleichen kein angebohrner Vnderthan/ in dieſem Koͤnigreich niemahls erlanget/ daß er jhm den Koͤniglichen Printzen/ oder Dauphin bey der H. Tauff zuhalten gegeben.
Daß er/ ſo lang die Kranckheit/ daran ergeſtorben/ gewehret/ die Koͤnigin immerzu gebetten/ vnd jhr befohlen/ ſie ſolte keines Wegs leyden/ daß der Cardinal ſich vom Hooff vnd von den Saads Sachen abthaͤte.
Daß er jhn ſelbſten vff ſein Gewiſſen beſchwehrt/ vnd verheiſſen laſſen/ ſeine Kinder nimmermehr zuverlaſſen in der jenigen Noth/ die er wohl ſahe/ ſeine Vorſorg vnd Dienſt erfordern wuͤrde.
Wer nun/ ſag ich/ dieſes wird eingedenck ſeyn/ kan leichtlich vrtheiln/ daß die Meynung/ ſo der Koͤnig vber jhm gefaſt/ richtig vff ſeine Perſon zielete/ vnd von keiner frembden Vrſach oder Nachſinnen herruͤhren konte.
Ja wir wollen noch ſagen/ die mittlere Zeit/ in welcher dieſes alles geſchehen/ waͤre vielleicht das beſte Stuͤck an dieſes Fuͤrſten Leben geweſen/ zum wenigſten alſo bewand/ daß er damahlen das Koͤnigliche Ampt mit beſſerem Nachdruck vnd Verſtand gefuͤhret.
Das X. Capitel.
Was vor Dienſte der Cardinal Mazarini der Cron Franckreich geleiſtet/ ehe er zur Verwaltung kommen.
WAnn die jenige/ ſo darfuͤr halten/ das Gluͤck ſey ein Vrſach vnder andern/ deß Regiments vff Erden; oder daß alle Dinge ſich nach den kraͤfftigen Einfluͤſſen deß Geſtirns bewegen/ jhre Augen vff die Vrſachen vnnd Verrichtungen/ wie dieſelbe Kettenweiß vff einander folgen/ vnd vnder welchen die Staads Sachen ablauffen/ wenden wolten/ wuͤrden ſie ohnſchwer ſehen koͤnnen/ daß einige Weißheit/ ſo mit dem Gluͤck nicht beſtehen kan/ vnd vber alles Geſtirn gehet/ vber ſolche Verwaltung ſich geſetzet hatte nach belieben zu regieren.
Zuvor derſt wuͤrden ſie dieſe Warheit faſſen/ durch die ſonderliche Vorſorge/ gewiſſe Menſchen/ ſo jhres Gleichen an Verſtand vnd Regiments-Tugenden nicht bald haben/ zuerwecken/ daß dieſelbe bey denen Fuͤrſten ſeyen/ ſo zu groſſer Hoheit kommen/ oder in beſtaͤndiger Wohlfart bleiben/ auch auß einiger Wiederwertigkeit errettet werden ſollen.
Deß Cardinals Mazarini Exempel iſt in dieſem Fall nicht gemein/ weil es ſonderliches Gemerck bezeuget.
Den haͤtte Gott verordnet/ daß er folte mit Hand anlegen/ die Cron Franckreich gluͤcklich zuverwalten/ vnd deroſelben Bundsverwandien Hoffnung zuvnder ſtuͤtzen/ fuͤrnehmlich bey ſolcher Begebenheit/ da man ſchwehrlich ein andern finden ſollen/ ſolche Stell mit mehr Nutzen vnd weniger Vngelegenheit zuveriretten.
Jch rede allhie von den Mindern-Jahren deß Koͤnigs/ vnd von der Koͤnigin Regierung; da man wohl ſagen mag/ daß jhme vffgeſtoſſen/ vnd immer in ſeiner Verwaltung/ der Goͤttlichen Fuͤrſehung Huͤlff/ die er ſo augenſcheinlich vnd guͤnſtig vor die Cron empfunden/ nachgefolget; daß auch einer jhme mehr vngeneigter ſeyn/ als ſeine Feind ſelbſten/ oder nichts verſtehen muͤſte/ in welchem Stand damahlen die Gemuͤther der Frantzoſen/ vnd das Hauptweſen geſchwebet/ der hieran zweiffeln wolte.
Auff daß man nun ſehe/ wie alles ſolcher geſtalt geſtanden/ vnd daß ich jhm gar nichts zugefallen rede/ oder kein andere Meynung habe/ die meinen Vortrag moͤgte verdaͤchtig machen/ ſo will ich zwey Bedencken allhero ſetzen/ ſo ich im erſten Buch außgefuͤhret oder beſchrieben/ auß wilchen zuſehen/ daß ich die Warheit ſchreibe.
Darnach will ich darthun/ wie Gott vberhaubt hat bereitet/ vnd inſonderheit verordnet dieſes Cardinals hohen Verſtand/ daß derſelbe der Cron Franckreich ſolte dienen an dem jenigen Poſten/ dahien der verſtorbene König jhn gefuͤhrt/ vnd die Koͤnigin beſtaͤttiget.
Das erſte Bedencken ſoll ſeyn/ daß bey Ableiben deß vorigen Koͤnigs das Koͤnigreich vff der einen Seiten ein ſehr ſchweren/ vnd zwar Außlaͤndiſchen Krieg vff dem Halß hatte/ der nicht ſo leichtlich/ wie etwann in vorigen Zeiten/ zu daͤmpffen: auch vff der andern Seite ein innerlichen Krieg vor Augen ſahe/ welcher vmb ſo viel grauſamer vnd verderblicher ſolte fallen/ weil er Hitz vnd Staͤrcke von den Außlaͤndiſchen haͤtte gezogen/ eines vnd anders zuvnderſtehen vnd zuthun.
So waren auch ſonſten vnſere Feinde nicht ſo gar erlegt/ ob ſie ſchon groſſen Schaden erlitten/ noch abgemattet/ wie ſie gegenwertiger Zeit ſich befinden/ wegen deß langen Kriegsweſens:
Vnd was konte man dann bey dieſem Zuſtand nach dem Augenmaß erwarten/ als ein groß Vngluͤck vber dieſen Staad/ wann ſich nicht jemand funden haͤtte/ der die Ruhe innerhalb erhalten koͤnnen/ vnd vns Mittel zeigen/ wie wir mit deſto groͤſſerem Ernſt was auſſerhalb vnſerer Graͤntzen/ vnd bey den Benachbarten/ da der Krieg in hoher Lohe brennete/ beobachten moͤgen.
Wann Gott dem verſtorbenen Koͤnig nicht im Sinn gegeben/ daß er die Koͤnigin vermoͤgt/ den Cardinal Mazarin bey der Verwaltung zu behalten; Vnd wann die Koͤnigin daſſelbe Vertrawen nicht haͤtte gefaſt wie ſie gethan/ nach jhrem hohen Verſtand vnd Eyffer.
Vnd gewißlich/ wann dieſer Cardinal ſich haͤtte abgethan/ wie er zuthun geſinnet war; wann die Koͤnigin jhn nicht haͤtte behalten/ koͤnte man nicht wol erachten/ daß ſie/ vber den Verdrvß/ ſo ſie bey deß vorigen Cardinals Verwaltung muͤſſen leiden/ vnd vnder ſo vielen Perſonen/ die mit Vnrecht oder Recht/ welches wir an dieſem Orth nicht wollen außtraͤgen/ waren vbelgehalten worden/ auch ſeine Anverwanten verfolgten/ vndgaͤntzlich außrotten moͤgen.
Da nun ſolches angangen/ vrtheile ein Verſtaͤndiger/ was ein ſolcher Anſtalt vor Folgerey vnd Ende nehmen koͤnnen; was der Eyffer/ ſich ſelbſt zuverwahren bey deren Gemuͤthern ſtifften ſollen/ die viel Baarſchafft/ vnd Freunde/ neben einem ſteiffen Sinn fuͤhreten/ auch die beſte Feſtungen/ vnd die herꝛlichſte Gereitſchafften deß Koͤnigreichs in Handen hielten/ wann man jhnen den Nutzen/ ſo wegen langer vnd trewer Dienſten gegen dem König vnd der Cron/ durch den Cardinal jhren Bluts freund auff ſie gegoſſen/ hette angefangen zuentziehen.
Vnd mag ſeyn/ daß vielleicht in Friedens Zeiten nichts arges ſolte erfolgt ſeyn; waͤre aber mitten in dem Fewr eines Außlaͤndiſchen Kriegs/ vnd da viel Feinde ſich zuſammen geſchlagen/ welche allenthalben jhren Nutzen ſuchen/ vnd im vbrigen die rechte Meiſter ſind/ die innerliche Kriege zu ſchmieden/ mehr dann zuviel zufoͤrchten.
Weil nun dieſem alſo/ muß man geſtehen/ daß man ſehr ſchwehrlich einen Man finden ſollen/ der mehr tauglicher waͤr/ als der Cardinal Mazarini/ die jenige Verbitterung abzuwenden/ welche von ſich ſelbſt in der Koͤnigin Gemuͤth moͤgte entſtanden ſeyn/ wie der deß vorigen Cardinals Anverwandten; oder auch den Stachel der Rache abzubrechen/ welchen die jenige/ ſo etwas leyden muͤſſen/ anhefften moͤgen; zumahl die jenige/ ſo dazumahl bey Jhro am mehrſten galten/ auß ſolcher Zahl waren.
Er war gewißlich ſchuldig/ ſeines Vorfahren Gedaͤchtnuß hiermit zu ehren/ weil derſelb jhm viel vnd groſſe Zeichen der Freundſchafft vnd Reputation hatte bezeuget.
Aber er muſte auch ein beſondere Pflicht faſſen/ was der Cron Wohlfart bereichete/ welche dann erforderte/ daß man es vff ſolchen Schlag machen ſolte/ auß Vrſachen/ wie drobẽ erwehnet.
Vber diß/ daß der Cardinal/ da er deß andern Cardinals Freunden jhr Gluͤck goͤnnete vnd beveſtigte/ dem Koͤnig ſehr nutzliche/ vnd ſo trewe Diener/ als ſie im Koͤnigreich zufinden/ erhalten/ wie ſolches die Erfahrung hat bezeuget/ vnd noch alle Tage bezeugen thut.
Auß eben dieſem bedencken Bemuͤhete er ſich bey dem Verſtorbenen Koͤnig/ da er hinderte/ daß man kein Abſehen haͤtte vff dieſelben/ wegen deß Wiederwillens/ ſo er vff den vorigen Cardinal etliche Zeit vor ſeinẽ Todt geworffen; mit dem Erinnern/ daß/ wann er dergleichen wider ſolcher Leuth Perſonen wuͤrde ſpuͤhren laſſen/ vnd anfangen/ jhnen die verliehene Guͤtter wieder zunehmen/ er zugleich der gantzen Welt darthun ſolte/ daß ſolches nicht nach ſeiner Wahl/ ſondern durch eines andern Bewegung geſchehen/ von welchem er ſein Vrtheil ſchoͤpffen/ vnd deſſen Willener ſich vnder geben haͤtte muͤſſen.
Hiezu thaͤt er noch dieſes/ daß/ nach deme es allzeit vor ein boͤß Exempel angezogen wird/ wann man die Tugend jhrer gebuͤhrenden Ehr beraubet/ alſo wuͤrde es noch vbeler ſtehen/ wann man den Cardinal Richelieu deren wolte entſetzen/ der gleich wohl ſein Koͤnigreich mit ſo langer Gluͤckſeeligkeit vberhaufft gehabt/ vnd ſolte nochmahlen/ was er in der Perſon ſeiner Blutsverwandten/ die es demnach nicht vnwuͤrdig waͤren/ leer wieder außgehen.
Das XI. Capitel.
Der Cardinal vnderhaͤlt den Frieden in dem Koͤniglichen Hauß/ vnd die Buͤndnuſſen bey den Außlaͤndiſchen.
VNd dieſes war gewißlich kein geringes in einer ſolchen Zeit/ da nichts konte geringſchaͤtzig ſeyn/ was nur im wenigſten die gemeine Ruhe zuverſtoͤren bequem war.
Doch war ſolches alles nichts zuſchaͤtzen gegen deme/ was der Cardinal hernacher bey getragen hat/ die Einhelligkeit vnd den guten Willen in dem Koͤniglichen Hauß zu vnderhalten/ weil auß deſſen Trennung dem gantzen Staad ein Vnheil nach dem andern waͤre zugefloſſen.
Hie von hab ich im erſten Buch geredt/ darzu ich noch dieſes allein thue/ daß drey oder vier Vrſachen/ ſo jhm allein gebuͤhren/ vnd welche ſamhtlich ſich nicht bald in einer andern Perſon wuͤrden funden haben/ ein ſo heilſames Werck verbracht haben.
Die erſte iſt die Menge der Mittel/ ſo er vberfluͤſſig an der Hand hatte/ ſolch boͤſes Sproͤßlein zu vnderdrucken/ vnd zwar ſo bald das geringſte Zeichen ſich ſehen ließ/ vnd die Printzen in dieſem Hauß wollen rumoren.
Die andere/ die Wuͤrde eines Cardinals/ welche einigen ſonder baren Reſpect mit ſich fuͤhret/ vnd ein mehr dann gemeinen Vnderſcheid macht zwiſchen denen/ ſo Kinder der Kirchen ſind/ vnd den andern/ ſo ſie vor jhre Printzen erkennen.
Die dritte/ deſſelben Verwaltung/ ſo dem Koͤnig gantz ergeben/ vnd bey welcher man gar nicht abmercken koͤnnen einig abſonderliche Pflicht/ oder da das geringſte ſich ſolte ſehnen nach eygenem Nutz vnd Hoffnung/ da je was Wiedriges vorkommen ſolte.
Die vierdte Vrſach/ daß ein zumahl reiner Eyffer zu Jhrer Mayeſtaͤt Dienſten/ zu ſeinem hohen Verſtand/ vnd hergebrachten Erfahrung ſich fuͤgete/ dadurch die Koͤnigin bewogen worden/ jhm guten Parth an der Verwaltung zuvberlaſſen.
Hiernechſt folgt das andere Bedencken/ welches klaͤrlich ermeiſet/ daß war iſt/ was ich vorgebracht hab; nemlich das Vertrawen/ ſo vnſere Bundsverwandten vff ſeinen Eyffer/ vnd vff ſein redlich Vornehmen/ zu dem gemeinen Beſten/ das wir allerſeits ſuchen/ geſetzt hatten.
Wann nun diß Vertrawen gleich nach deß verſtorbenen Koͤnigs Todt waͤr gefallen/ ſtuͤnden wir in Gefahr/ ſie zuverlieren/ wie dann anderſtwo geſagt worden/ vnd demnach allein vff vnſerm Halß die vberſchwengliche Macht der Feinde zuhaben/ welche dann jhre Macht theileten/ vnd in Teutſchland ſo wohl als in Flandern ſich regeten; welches dann vor vns eine gefaͤhrliche Vereynung ſolte geweſen ſeyn.
Es kahm aber diß Vertrawen/ wie wir im erſten Buch oben hien davon erinnert/ daher/ daß der Cardinal Mazarini/ weil er bey dem Cardinal Richelieu ſolchen Zutritt gehabt/ als die gantze Welt weiß/ wie leichtlich zuglauben/ von jhme auch ſolche Meynung vnd Regeln gezogen hatte.
Wie man nun wieder Recht vnd Billigkeit dieſem das Zeugnuß nicht konte verſagen/ daß nie kein Menſch ein beſſern Frantzoͤſiſchen Siñ gehabt/ oder der den Hauptzweck zum gemeinen Beſten richtiger geſetzt haͤtte/ vnder andern daß die Hugenoltiſche Parthey gaͤntzlich vff gehoben/ verhuͤtet/ daß vnſere Bund genoſſen von vns nicht außgeſetzet/ vnd deß Koͤnigs Anſehen bey allen vnd jeden deſſen Vnderthanen hochheilig gemacht/ damit man geſambter Hand mit den Bundsverwandten den Lauff koͤnte halten/ den man mit jhnen angefangen: Alſo meinete jederman/ der Cardinal Mazarini wuͤrde auß dieſem Gelaiß nicht ſchreitten/ vnd weil keiner vmb nichts anders/ als wegen Reputation dem andern verbunden/ demnach jener den vorigen Koͤnig nicht erſucht haben/ den Mazarini nach ſeinem Todt in die leere Stelle zuſetzen/ da er nicht verſichert waͤr geweſen/ wie jener vff ſeinen Fußſtapffen folgen ſolte/ bey Vnderhaltung der Buͤndnuſſen dieſer Cron.
Endlich ſo war nicht vnbekandt/ daß dieſer bey dem Hauß Oeſterreich/ welches zu ſeinem Vndergang ſich ſo embſig bemuͤhet hatte/ nimmer kein gutes Aug haben koͤnte/ darumb ſein gantzes Vorhaben nothwendiglich allein vff der Cron Franckreich/ vnd dero Bundsgenoſſen/ wider welche das Hauß Oeſterreich Krieg fuͤhrete/ beſten Nutzen muͤſte gerichtet ſeyn.
Vnd dieſes ziehe ich an/ nicht als ein weſentliches Stuͤck deſſelben Vertrawens/ ſo ſie in ſein Vorhaben ſetzen ſolten; zumahl gewiß iſt/ vnd wer jhn kennet/ wird gar nicht daran zweiffeln/ daß er auß weit edelern Vrſachen handelt/ wie wohl ſolcher Gedancken in jhren Sinn einmahl auffgeſtiegen/ vnd ſich recht geſetzt hat/ wie ich dann ſolches von einem jhrer Beampten/ vnd auß den Allerverſtaͤndigſten/ ſelbſt erlernet.
Schließlich weil ich dann nun geſehen/ daß nach deß vorigen Cardinals Todt/ biß vff deß letztẽ Koͤnigs Ableiben/ in ſeinem Thun vñ Laſſen nichts vngleiches noch falſches iſt gefunden worden/ was dieſe Regel der Ehren belangt/ daß man nemlich die Buͤndnuſſen von Puncten zu Puncten halte; ja daß er ſich beſtaͤndiglich den jenigen entgegen geſetzt/ ſo nicht ſolch eng Gewiſſen hierin bezeugeten/ wie ich im erſten Buch davon Anregung gethan/ werde es auch im andern Theil dieſes Wercks weitlaͤufftiger thun; dieſes nun machte/ daß zu Anfang der Regierung wir bey vnſerer Bundsverwandten Gemuͤther mehr Zuneigung verſpuͤhret/ wie ſie ſich vnſer Trew vnd Glaubens moͤchten verſichern/ deſſen ſie mit der Zeit ſolche Probſtuͤck empfunden/ die weit vber jhre/ von vns gefaſte Hoffnung gangen.
Das XII. Capitel.
Der Cardinal laͤſt ſich im Mantuaniſchen Krieg/ ſonderlich vor Caſal/ der Cron Franckreich zum beſten gebrauchen.
JSt noch vbrig/ daß wir auch beſehen/ durch welchen Weg der Cardinal an dieſem hohen Poſten/ wo wir jhn ſtehen ſehen/ kommen ſey; wie dann auch die Geſchaͤfften/ auß deren Verrichtung/ gleich als auß einer Brunnenquell/ die Dienſte/ ſo er der Cron geleiſtet/ vnd die Erkantnuß/ ſo er deßwegen bekommen/ hergefloſſen/ als nehmlich der vorige Koͤnig jhm Theil gegeben an der gemeinen Verwaltung.
Er ward vfferzogen bey dem ſtudieren der Sprachen vnd freyen Kuͤnſten/ biß er ſo gewachſen; daß er von ſich ſelbſten koͤnnen etwas vornehmen; doch wehlet er das Kriegsweſen/ vnd hatte ſich kaum darzu begeben/ daß jhn ein beſſer Geiſt abwendig machte/ damit er nicht ſeine herꝛliche Gaben vergraben koͤnte/ die er zu den Tractaten hatte/ nemlich durch die Geſchaͤfften/ ſo jhn erforderten/ daſelbſt er Mittel vnd Wege funden/ ſeine Kunſt darzu biethen/ vnd ins Werck zurichten.
Papſt Urbanus XIII. zog jhn darzu/ der dann allezeit viel von jhm hielte/ der jhn auch allezeit ſolte geliebet haben/ wann nicht einer ſeiner Vettern den Lauff ſolcher Zuneigung hette vnderbrochen/ weiler ſorgte/ Spanien moͤgte ſich offendirt befinden/ da er verhaſt war/ vmb Vrſachen willen/ ſo in folgendem Diſcurs ſich ſelbſten werden an Tag legen.
Alſo fieng er an den Tractaten beyzuwohnen im ein zwantzigſten Jahr ſeines Alters/ da der Marſchalck von Eſtreé, wie auch der Hertzog von Feria zu ſeinem Lob geſehen/ was er vor ein Anfang ſeines Verſtands hat erwieſen/ gleich anfangs/ als die Spanier im Veltlin begunten zu rumoren.
Gleich wie es aber mitten in dem Krieg Gelegenheiten gibt/ welche den einen vor dem andern in dem Handwerck vnderrichten/ ſo kan man wohl ſagen/ daß nicht bald ein beſſere Jnſtruction ſich ſolte finden/ noch auch da ein kluger Kopff ins gemein ſich beſſer koͤnt in Geſchaͤfften abſchleiffen/ als wo der Cardinal Mazarini ſich hernach geuͤbet/ ehe daß er ſich in Frantzoͤſiſche Dienſte begeben.
Vnd dieſe Gelegenheiten waren die Jtalianiſche Kriegs haͤndel/ ſo die Spanier wieder den letzten Hertzogen von Mantua/ nach deſſelben Vorfahren/ Hertzog Vincentzen Todt/ erweckt hatten:
Nun bildet ſich der Hertzog von Saphoyen ein/ er muͤſte ſein Theil an dieſer deß Printzen Außbeuth davon tragen; darumb trat er alſo bald neben jhnen zur Strittigkeit; vnd war dieſe Geſellſchafft fuͤrnemlich daruff gegruͤndet/ weil der vorige Koͤnig vor der Statt Roſchellen ſich vertiefft hatte; vnd weil der Hertzog von Nevers von ſich ſelbſt geringe Mittel hatte/ ſeinen newen Erbfall zuerhalten/ in einem ſolchen Land/ darer ſeinen Vnderthanen gleichſam vnbekant war/ auch keinen Nachbarn fand/ der mit gnugſamer Macht jhme Huͤlff leiſten koͤnte/ oder der ſich mehr als mit chrerbietigen Worten ſich ſeiner doͤrffen annehmen.
Der Fried zu Suza wurd beſchloſſen/ nach dem der Koͤnig bereit durch den Paß war gedrungen/ vnd fehlet ſo weit an dem Friede/ daß der Krieg nur deſto hefftiger entbrandte:
dann die Spanier vnd der Hertzog von Saphoyen meinten/ ſie haͤtten ein Schimpff eingelegt/ dieſer zwar/ weil vnſer Kriegsvolck jhm war ins Land ein gebrochen/ jene aber/ daß er die Belaͤgerung Caſal muͤſſen auff heben; darumb ſie ſich genoͤthigt fanden/ den Kayſer zuverſuchen/ vnd vff jhre Seit zu bringen/ ja den Kern ſeiner Voͤlcker nach Jtalien ziehen/ ſo wohl jhnen vnder die Arm zugreiffen/ als auch jhr boͤſes Recht zu beſchoͤnen.
Welches alles aber allein dahin außgeloffen/ daß die Cron Franckreich groͤſſere Ehr/ bey Entſetzung deß Hertzogen von Mantua davon getragen/ zumahl ſolches durch die Waffen angefangen vnd vollendet worden.
Vnd hie war der Cardinal Mazarini eines vnder den allermaͤchtigſten vnd ſtaͤrckeſten Mitteln/ deren Gott zu Verrichtung dieſes Wercks ſich bedienen wollen.
Darumb der Leſer an dieſem Paß mercken ſoll/ wie er mit ſolcher Klugheit/ vnd ſolchem guten Fortgang hierin ſich bemuͤhet/ daß er zugleicher Zeit deß Papſts Vorhaben verrichtet/ vnd darneben jhm ſelbſten ein genuͤgen thaͤt/ nach ſeiner Zuneygung/ der Cron Franckreich zu dienen.
Ja daß er hierin auch ſein Ampt nicht thun koͤnnen/ wann er ſeine Zuney gung nicht zugleich vergnuͤgt haͤtte; oder das Vnweſen in Jtalien ſtillen/ vnd die angedrohete Dienſtbarkeit abwenden/ wann er der Cron Franckreich nicht dienſtlich geweſen waͤr/ dieweil die Frantzoͤſiſche Waffen von einem Sinn getrieben/ vff eben daſſelbe End ſahen/ als deß H. Stuels Verwaltung.
Dann gewiß/ vnder wehr ender zweyten Belaͤgerung/ vnd als die gantze Wohlfart dieſes Orths/ wie auch deß vbrigen Monferrats in das einige Citadelle ſo noch nicht eingenommen/ zuſammen getrieben war/ muͤſte doch ohn einig Wiederred daſſelbe vnder der Spanier Gewalt kommen/ da der Cardinal nicht ein Stillſtand mit jhnen getroffen hätte/ vnder welchem Schein man alle Notturfft an Vivres, Geld vnd Mannſchafft hienein gebracht/ daß es ſich noch weit vber den Termin deß verfloſſenen Stillſtands halten koͤnnen/ zumahl verabſchiedet war/ im Fall innerhalb beſtimbter Zeit das Citadelle von der Koͤniglichen Armee nicht entſetzt wuͤrde/ welches die Spanier vor vnmuͤglich hielten/ man es jhnen einraumen ſolte.
Noch hatte er wegen dieſer Vngelegenheit Raht geſunden/ in dem er dem Marſchalck Thoiras den Regenſpurgiſchen Vertrag zu geſand/ durch welchen er gevbrigt war/ was vnſere Generalen beſchloſſen/ zuhalten/ im Fall man ſie haͤtte abgetrieben bey dem Verſuch/ ſo ſie vorgenommen/ durch die Spaniſche Lauffgraͤben zubrechen/ vnd Secours in das Citadelle zubringen.
Jedoch kahm es nicht ſo weit/ als dieſe ſich beſſer hielten/ dann man nicht vermeinet/ zumahl deß Cardinals gewaltige vnd eifferige Muͤhwaltungen ſie dahien bewegten/ daß ſie den euſſerſten Gewalt der Frantzoͤſiſchen Furi/ wie ſie es pflegen zunennen/ nicht erwartet/ wie dann vnſere Generalen beſchloſſen hatten/ entweder zuſterben/ oder durchzubrechen/ vnd den Ort zuretten.
Gleich wohl haͤtten vnſere Voͤlcker weit ehe ins Graß beiſſen/ als durchbrechen koͤnnen/ die weil das letztere ſchier vnmuͤglich/ oder als ein Wunder ſchiene/ wann die Spanier in jhrem Vorhaben/ wie man vermeynte ſie genommen haͤtten/ waͤren verharret/ nemlich vnſer in jhrem Vortheil zuerwarten/ wie ſie dann vber allemaſſen wohl vergraben lagen/ mit vielem grobem Geſchuͤtz vnd Fewr-Werck/ auch eine gute Armee/ ſo die vnſerige an Macht vbertreffen/ zum Rucken halten/ zumahl vber die Jtalianer vnd Spanier/ auß welchen ſie beſtund/ der mehrer Theil der Kayſeriſchen Voͤlcker/ die hochmuͤthig vnd ſtoltz waren/ wegen ſo vieler erhaltenen Feldſchlachten/ ſich noch zu jhnen thaͤten.
Dazu noch ferner kompt/ daß ſie nahe vnd ſichere Zuflucht wuſten/ vnd nur zwölff Meilen von Meyland lagen/ ohne was ſie vor Oerther im Monferrat innen hatten.
Bey ſo bewandten Sachen/ da ſo wenig zu foͤrchten/ vnd ſo viel vff jhrer Seit zuhoffen war/ weil ſie es mit wenigern Voͤlckern zuthun hatten/ die zuförderſt durch jhre Canonſchuß/ durch den Muſquetenhagel/ vnd Fewrwerck/ als durch ein hitziges Schweißbad/ muſten lauffen/ ehe ſie noch an jhre Graͤben vnd Schantzen kaͤmen; die kein Zuflucht einiges Orths wuſten/ im Fall ſie den kuͤrtzern zogen/ auch keine Proviand ſich zu vnderhalten/ weniger aber den Orth zuverſehen/ fanden/ ob ſie gleich die Oberhand behalten moͤgen:
Was ſolten jene nun nach dem Kriegs Recht anderſt vornehmen/ als dz Werck fortſetzen/ wie ſie dann auch zuthun anfiengen?
Aber der Cardinal trate in das Mittel/ ritte von einer Armee zu der andern/ da ſie nicht nur gegen einander ſtunden/ ſondern gleichſam gar in den Haaren lagen; da grob Geſchuͤtz vnd Muſqueten vff Spaniſcher Seite praſſelt/ vnd der verlohrne Hauff von den vnſern looß gangen/ vnd vff die Schantzen daher angezogen kamen.
Darumb hat der Cardinal ſich eben allhie bemuͤhet/ vnd auß vnerſchrockenem Hertzen/ auch freyem Sinn/ mitten in ſo groſſer Gefahr/ da die Kugeln/ groß vnd klein/ jhm vmb die Ohren ſauſeten/ die Vnſtuͤm̃ vnſerer Waffen im erſten Schritt zuruck gehalten/ nach dem er den Marggraffen von Santacroce bewegt/ daß derſelb all vnſer Begehren eingangen.
Vnd iſt allhie zumercken/ da die Spanier ſich entſchloſſen gehabt/ vnſer Armee in jhren Wercken nicht zuerwarten/ ſondern friedlich/ ohn einige Hindernuß nach Caſal gehen zulaſſen/ haͤtte doch dieſelbe/ weil ſie nicht mehr Proviand bey ſich hatte/ als an den Orth zugelangen/ den belaͤgerten Orth gar nicht verſichert/ ſondern noch gleich Anfangs den geringen Vorraht gar vffgezehrt/ vnd alſo eilend wieder muͤſſen abziehen.
Welcher geſtalt jene die verlaſſen Poſten wieder einnehmen/ vnd die Vbergab deß Orths zu ſchmaͤhliger Capitulation erwarten koͤnnen
Darauß denn leichtlich zu vrtheilen/ daß/ weil die Spanier dieſen Punct nicht ergriffen/ damit ſie keine Schand vff ſich laden/ als waͤren ſie vff das bloſe Geſchrey vnſers Anzugs/ wie ſie dann vor einein Jahr auch waren allhie abgezogen/ gewichen/ wie wir noch nach Bemont rucketen; was der Cardinal Mazarin vor ein gewaltſame Einred brauchen muͤſſen/ daß ſie jhre gefaſte Reſolution mit vns zuſchlagen/ fahren laſſen; mit was vor Gruͤnden vnd Worten er jhre Gruͤnde muͤſſen vmbreiſſen/ damit ſie ein ſo groſſen Vortheil/ als den Sieg/ ſo allem Anſehen nach jhnen nicht fehlen koͤnnen/ auß den Augen vnd Gedancken verlohren.
Auch iſt ferner zumercken/ daß der Fried/ ſo er mitten zwiſchen den beyden Armeen/ die bereits zum fechten angiengen/ beſchlieſſen laſſen/ auch zur Execution alſo bald kommen ehe man vnderſchrieben/ vnd daß vff ſein Wort allein die Generalen/ ſo alle ſampt zum Angriff bereit waren/ anfiengen ſich zubegruͤſſen/ alſo daß ſie in einem Augenblick den Eyffer/ der ſie nach der andern Blut vnd Todt antriebe/ in hoͤffliche Wort/ vnd freundliches Vmbhalſen verkehreten.
Ein einiger Augenblick/ den man bey ſolcher Begebenheit/ die Tractaten zu vnderſchreiben/ verſaͤumen koͤnnen/ haͤtte den gantzen Handel verderbt/ wie dann auch etliche wenige Schritt im Marſchiern/ welcher geſtalt der Mitteler nicht viel zuruck halten oder verhindern/ ſondern mit Muͤhe ſein Leben auß dem Gefecht davon tragen ſollen.
Darumb man geſtehen muß/ deß gleichen Accord finde ſich nirgend/ zumahl nichts ſolches in keinen alten vnd newen Geſchichten zuleſen/ noch auch von hoͤren ſagen gedacht wird.
Das XIII. Capitel.
Wie der Cardinal die Frantzoſen warnet/ Pignerol erobert/ vnd deßwegen gehaſſet wird.
ES war aber der Dienſt/ ſo dieſer Cardinal der Cron Franckreich vor Caſal gethan/ gar nicht die voͤllige Erledigung vnſers Vngemachs/ davon wir droben erwehnet/ da nicht ein ander Dienſt gefolgt waͤr/ welcher den erſten voͤllig vnd veſt gemacht hat.
Vnd das war die Warnung an vnſere Armee/ welche auff gut Frantzoͤſiſch jhren Abzug nahm/ das iſt/ gantz vnachtſamer Weiſe/ daß nemlich der Feind geſinnet war dieſelbe auff zuſchlagen/ wie er dann auſſer dieſer Warnung ohn allen zweiffel gethan haͤtte/ dann wie hiedurch vnſere Voͤlcker behutſam/ vnd in guter Ordnung fortzogen/ verſchwand derſelbe Anſchlag.
Nach den Haͤndeln vor Caſal truge ſich in Jtalien nichts zu/ als Geſchaͤfften vnd Verwirrungen/ biß vff die Tractaten zu Keraßko/ wo deß Kayſers Deputirten/ nach dem deß Koͤnigs auß Schweden Einfall in Teutſchland Laͤrmen gemacht/ die Spanier genoͤthiget/ in dẽ Frieden zuverwilligen/ dieweil es jhnen vnmuͤglich fallen wolte/ nach Beſchaffeuheit jhrer Sachen/ den Krieg wieder Franckreich/ welches anderwertlich nichts zuſchaffen hatte/ laͤnger fortzufuͤhren.
Jn dieſer Vbung der Geſchaͤfften vnd Verwirrungen/ bey welchen der Cardinal Mazarin als ein gemeiner Freund ſich gefunden/ mag man abnehmen/ was vor Gemaͤrck er koͤnnen finden/ wie eines vnd deß andern Fuͤrſten Macht vnd Maͤngel ſtunden:
Sonderlich aber/ weil er ein gar enge Gemeinſchafft hielte mit Hertzog Carl Emanuel von Saphoyen/ vnd Victor Amedee deſſen Sohn/ vnd dieſe beyde jhm guten Theil an jhrer Vertrawlichkeit vnd Freundſchafft dargebothen:
Dannenhero er nicht nur dieſer Fuͤrſten Heimlichkeit ergruͤndet/ vnd biß vff den Boden jhrer Regierung geſehen/ ſondern auch durch jhr Mittel der andern Fuͤrſten Policey vnd Heimlichkeiten erkundiget/ weil ſie mit dieſen zuthun hatten; zumahl in der gantzen Chriſtenheit wenig Fuͤrſten leben/ die nicht dahin correſpondieren.
Dannenhero iſt auch kommen/ daß er Mittel gefunden/ bey Hertzog Victor eines vnd anders außzurichten/ nach dem derſelbe deß verſtorbenen Hertzog Carlens Land geerbet/ ſonderlich aber/ damit er hernacher Pignerol vns zum beſten fahrẽ laſſen.
Vñ wz diß vor ein herꝛlich es Stuͤck in Regiments-Sachen/ vor gantz Jtalien ſey/ wie hoͤchlich man vns deßwegen zu dancken/ daß wir die Thuͤr mit Geld erkaufft haben/ durch welche wir ohne Hindernuß koͤñen hienein kommen/ vnd vff allen Nothfall Rettung thun/ das kan man an der jenigen Frewd abnehmen/ welche alle andere Fuͤrſten dieſes Lands bezeugeten/ vnd annoch wuͤnſchen daß vns dieſe Thuͤr allzeit verbleibe.
Wann nun der Entwurff dieſer Vbergab/ ſo der Cardinal Mazarin gemacht/ ſchoͤn geweſen/ ſo war dennoch die Vollziehung ſehr ſchwer; ſo fern/ daß auch der Cardinal Richelieu, als er denſelben geſehen/ das Werck vor vnmuͤglich geſchaͤtzt hat.
Dann er konte ſich nicht einbilden daß ein ſo verſtaͤndiger Fuͤrſt/ deme ſo gar viel hieran gelegen/ als der Hertzog auß Saphoyen/ ein ſolch Stuͤck mit willen ſoltefahren laſſen/ dadurch er bey Franckreich/ Spanien vnd gantz Jtalien in groſſem Anſehen war; auch konte er nicht glauben/ daß die Heimlichkeit/ ohne welche der Hande zweiffels frey entdeckt/ zum Rauch wuͤrde/ ſo gar groß ſeyn koͤnt/ daß der Spaniſche Geſandte/ ſo ſich zu Thurin vffhielte/ nichts ſolte darvon vernehmen.
Dennoch hat der Cardinal Mazarin eine vnd andere Beſch wehrlichkeit gluͤcklich vberſtiegen:
Die erſte/ durch ſeine Wohlredenheit/ ſo bey deß Hertzogen Gemuͤth alles eben machte/ nach dem er bey demſelben in gar groſſen Credit gekommen.
Die andere/ durch eine vnverdroſſene Beyſorg/ den Spaniſchen Abgeſandten zubeſuchen/ den er dann ſo anmuͤhtig vnd lang durch ſein frewdig Geſicht vnd ſpatzieren vffgehalten/ daß derſelb weder Zeit noch Zeitung hatte/ zuforſchen/ was Thoiras vnd Servien, ſo von deß Koͤnigs wegen zur Stelle waren/ mit dem Hertzogen von Saphoyen handeln moͤgten.
Dieſe Dienſte/ die der Cardinal Mazarini der Cron Franckreich/ in geſtalt/ vnd vnder dem Namen eines Paͤpſtiſchen Dieners geleiſtet/ ſind das Fundament worden/ der jenigen Recompens/ die er endlich gefunden; wie dann auch das Fundament deß jenigen Eyffers/ welchen die Spanier bezeugeten/ jhm zu Rom im Liecht zuſtehen.
Welches ſie vnderſtanden/ nach deme ſie ſich vergeblich bemuͤhet/ jhn zugewinnen/ vnd in deß Kayſers Dienſte zubringen/ damit er die Stelle/ ſo hernach der Graff von Trautmansdorff erhalten/ moͤgt vertretten.
Daß ſie ſo viel vff ſein Perſon gehalten/ hatte Grund in der Erfahrung/ die ſie mit Schaden an jhme gemercket; Darumb ſie gegen jhm dieſen Raht braucheten/ den Mecœnas dem Kayſer Auguſto gegeben/ wegen deß Agrippa, welcher mit ſeiner Tugend Neid vnd Forcht erweckete: faſſe ein Sinn/ ſprach er/ jhn entweder auß dem Mittel zuraumen/ oder zum Dochterman zu machen.
Alſo dachten auch die Spanier/ wann ſie den Cardinal Mazarin nicht ſolten gewinnen koͤnnen/ wolten ſie jhme doch bey dem Papſt die Stell beſchlagen; wie er auch durch jhre Rencken neben der jenigen Recompens/ die erwegen geleiſteter Dienſten rechtmaͤſſiglich hatte zu gewarten/ muͤſſen vorbey gehen; war durch aber der verſtorbene Koͤnig ſich bewegen laſſen/ daß er die Recompens jhme gegeben/ vnd die Hindernuſſen/ ſo ſeine Feinde bey ſeiner Promotion in den Weg geworffen/ vff gehoben/ in dem er ein andere Perſon/ nemlich den Apt Peretti, nunmehr der Cardinal Montalto genandt/ ſo die Spaniſche Bedienten mit allem Eyffer trieben/ laſſen promovieren.
Dieſe Ehr/ die an ſich ſelbſt groß iſt vnd jhme von ſo hoher Hand herkommen/ hat er auch wol zu Hertzen gezogen/ wie es dann billig war.
Aber ich hab jhm damahls auß dem Mund gehoͤret/ daß er ſich nicht ſo ſehr druͤber gefrewt/ als da jhn der Koͤnig ſeinen Vollmaͤchtigen zu dem General Frieden ernennet/ vnd jhm ſeiner Cron Wohlfart/ ſampt der Bundsverwandten Gedeyhen wollen anvertrawen.
Jch mache mir ein Gewiſſen/ wann ich ein denckwuͤrdigen Vmbſtand verſchweige/ ſo ſich begeben/ nach dem die Spanier zu Rom ſo viel vermogt/ daß man dem Cardinal Mazarini daſelbſt nichts ſolte zuwillen ſeyn.
Damahls bothe der Hertzog von Saphoyen jhm ſeinen Hooff an zum Vffenthalt/ mit allen den Ehren vnd Nutzungen/ ſo er wuͤnſchen ſolte/ ja wolte auch vor jhn eine Reiß nach Rom in eygener Perſon thun/ wann es die Notturfft erforderte/ vnd ſich bemuͤhen/ jhme die jenige Wuͤrde/ von welcher die Spanier jhn hatten laſſen außſchlieſſen/ zuerwerben.
Es war aber nicht noͤthig/ weil Franckreich den Hertzogen von einer ſo gutthaͤtigen Beyſorg enthube/ ſo dennoch dem Cardinal zu ſondern Ehren gereichete/ wie wir dann erzehlet haben.
Das XIV. Capitel.
Was vor Vrtheil von dem Cardinal gefallen.
SO iſt er dennoch Cardinal/ vnd zum Vollmaͤchtigen ernant/ nach welchem allen die Quell vnſers Zuſtands ſich jhme gaͤntzlich eroͤffnet/ nicht nur bey der Jnſtruction zu den Friedenstractaten/ die er allein neben dem Cardinal Richelieu auffgeſetzet/ ſondern auch bey einer gantz geheimen Communication, ſo er mit demſelbigen vber die Regierungs-Gedancken geflogen; da er dann gantz entdeckt geſehen/ was wegen der Regierung/ in dieſes geheimbſtem Rahts-Gemuͤth am tieffeſten verborgen lage.
Hieruff vollbracht er zweyerley herꝛliche Tractaten/ die Printzen von Saphoyen wieder vff die Frantzoͤſiſche Seit zubringen/ weil ſie ſich darvon abgethan/ vnd mit Spanien verglichen haͤtten.
Die erſte Tractaten wurden beſchloſſen vnd vnderzeichnet/ aber vff jhrer Seiten nicht gehalten/ wegen eines vnverſehenen Tumults/ ſo vff den Graͤntzen in der Schampany entſtanden/ vnd durch eines Printzen toͤdtlichen Fall ſich geendet/ deſſen ſchoͤnen Tugenden das Gluͤck billigein ander End ſollen deß Lebens/ vnd ein ander Vrſachen zu kriegen verleihen/ als darinn er ſein Leben eingebuͤſſet (der Graff von Suiſſons nemlich.)
Die zweyte Tractaten wurden vollzogen/ als gedachte Printzen ſich mit dem Haupt jhres Hauſes/ vnd mit der Cron Franckreich wieder vereinigten:
Daher dann kommen/ daß ſo manches Orth im Bemont vnd Monferrat gaͤhlingen vberfallen vnd erobert worden/ alſo daß die Spanier kein andere Muͤhe gehabt/ als dieſelben auß der Vbergaͤber Haͤnden zu empfangen.
Wie er nun auß Bemont wieder zuruck kommen/ thaͤt er dem Cardinal Richelieu Geſellſchafft in jener ſo gar beruͤhmten Reiß/ vff welcher jener ſein gantzes Gluͤck in ſo enge Schrancken geſpannet geſehen/ daß jedermaͤnniglich vff ſeinen gewiſſen Todt wartete/ aber auch kein ander Heyl/ als daß man entdeckte/ was auſſerhalb deß Koͤnigreichs vor Tractaten vorgiengen.
Vnder wehrender dieſer Reiß thaͤt der Cardinal Mazarin ſo wohl/ daß er die Statt Sedan in deß Koͤnigs Gewalt gebracht/ auß welcher die Schampany allzeit Noth gelitten/ oder auch manches mahl den außlaͤndiſchen Feinden/ vnd inheimiſchen vnwilligen Fuͤrſten zum Seil gedienet/ jhre Correſpondentzen/ zu befoͤrdern.
Wie er nun eben wegen Sedan bemuͤhet war/ lagen die Koͤnigliche Voͤlcker vor Tortona, welche Belaͤgerung er auch auß ſeinem Hirn hatte angeſponnen/ wie er dann auch zu deren Beſchleunigung alle Sorg der Bereitſchafft vber ſich genommen.
Weme nun das Meylaͤndiſche Gebieth bekand iſt/ der wird leichtlich faſſen/ wie viel an Eroberung dieſes Orths gelegen ſey/ auch was vor Nutzen man daſelbſt haͤtte haben koͤnnen/ wann nicht das rauhe Wetter/ ſo alſo bald daruff eingefallen/ vnd aller Elementen Zorn/ der nicht zubeſchreiben/ neben andern wiederwerdigen Vrſachen/ die ich im erſten Buch verzeichnet/ vns haͤtten gehindert/ ein ſolchen Orth zubehaupten.
Welches alles noch bey Leben deß andern Cardinals vor gangen/ deſſen Herꝛlichkeit das Gluͤck noch dieſes Ehrenkraͤntzlein goͤnnen wollen/ daß wir Tortona vier Tag vor ſeinem Todt erobert haben/ ſo fern/ daß die Zeittung davon eben den Tag bey Hooff ein kommen/ als er den Geiſt auffgeben.
Nun hatte der Cardinal Mazarini noch bey ſeinem Leben den Anfang gemacht/ wie der Printz von Monaco, als auch hernach geſchehen/ ſich an Franckreich hencken moͤgte; darbey dieſes ſonderlich zumercken/ daß alles was wir gewonnen vnd erobert/ der Spanier verlohren/ alſo daß wir vns von ſeiner Außbeuth gemundirt haben/ welches vns dann zwiefachen Nutzen brachte.
Vnd dieſes iſt die Thuͤr/ durch welche der Cardinal Mazarin eingegangen iſt/ gleich wie ein gebohrner Frantzoß; Vnd wolle der guͤnſtigen Leſer vrtheilen/ ob jemahls ein Außlaͤndiſcher ein beſſern Eintritt habe gefuͤhret.
Die Dienſte/ die er der Cron gethan/ vnd demnach ſein hoher Verſtand/ noch mehr dergleichen zu leyſten/ welches dann die zwey ehrlichſte Fundament ſind/ vff denen/ wie wir erinnert haben/ der rechtmaͤſſige Indigenat ſoll beſtehen vnd beveſtigt ſeyn/ vnd ſich in ſeiner Perſon befinden.
Hie ſetze ich noch hienzu/ daß/ wann die Meynung der jenigen/ ſo in jeder Kunſt Meiſter ſind vnd vollkommen/ nach Ariſtotelis Meynung/ der andern/ ſo in der Wiſſenſchafft nit weit kommen ſind/ Gutachten ſoll regulieren; als kan das vortraͤgliche Vrtheil deß letzten Papſts Urbani VIII. beyder Hertzogen auß Saphoyen/ Carlen Emanuels/ vnd Victor Amedeen/ Koͤnigs Ludovici XIII. deß Cardinals de Richelieu, ja der Spanier ſelbſt/ wie ſie von dieſem Cardinal/ den ich vertheidige/ geſprochen/ der jenigen Vrtheil/ ſo viel von jhm halten/ ob es gleich auſſer aller Kundſchafft waͤr/ wohl gut machen; Es waͤre dann vielleicht/ daß eine Verwaltung võ vielen Jahren/ vñ eine ſo weit außgeſpannete/ vnd general Vorſorg bey vnſerm Weſen/ als er nemlich tragen muͤſſen/ jhn ſolten einfaͤltig vnd vngeſchickt gemacht haben; vnd was andere muſtert/ ſchleunig/ abgeecket vnd vollkommen macht/ bey jhm ein gantz wiedrige Wuͤrckung verricht habe.
Oder iſt vielleicht geſchehen/ daß ſein ſo brennender vnd dringender Eyffer/ den er vor Franckreich ſehen laſſen/ ehe er zum Kind darinnen angenommen worden/ ſich hernach veraͤndert hat/ ſo bald er zu einem natuͤrlichen Frantzoſen iſt worden/ alſo daß er ſein Gemuͤth wiederumb zu den Spaniern geſchlagen/ die jhn doch zu Rom vnderdrucketen/ auff daß er wieder dieſes Koͤnigreich ſich gebrauchen laſſe/ in welchem er gleichwol hohe Ehren-Stellen vnd groſſes Gut erlangt hat/ da ſchier kein ander Maaß noch Ziel geweſen/ als wie er es ſelbſt ſetzen wollen.
Vielleicht hat er lieber wollen jhm ſelbſt zu wieder ſeyn/ vnnd alſo zuſagen/ ein allgemeinen Schiffbruch ſeiner Ehr/ ſeines Gewiſſens/ vnd vbriger Wohlfart muthwillig thun/ wie dann die vnmaͤſſige Verraͤthereyen ſolches mit ſich bringen/ wann man einem Herꝛn mißdienet/ als ob er ſeinen Feinden zu eygenem Schaden dienen wolte/ die jhme doch alles Leyd zugefuͤgt/ vnd bey denen er nichts zugewarten/ als weit geringer/ ob es gleich auſſer allem zweiffel waͤre/ gegen deme/ was er gantz gewiß an Gutthaten vff dieſer Seiten bereits empfangen.
So vrtheile nun der Leſer/ was glaublich ſey.
Jch hab gedacht/ es werde nicht vbel ſtehen/ daß ich den nachfolgenden Diſcurs heran ſetze/ deſſen endlicher Zweck dieſer geweſen/ auff daß die Niederlaͤnder vnd Frantzoſen verſtehen/ daß die Spanier/ vnd nicht wir/ den Frieden Schluß/ als man tractierte/ vernichtet/ was ſie auch vor Kuͤnſte gebraucht/ der Welt ein anders vorzumahlen.
Vnd ob man ſchon allhie nur etliche Strich auß demſelben Stuͤck wird ſehen/ weil ich gemeint bin/ das gantze im zweyten Theil dieſes Werck an Tag zu legen; ſo wird doch/ oder betriege ich mich ſelbſt gröblich/ wann man nur vnverkehrte Augen/ vnd vnpaſſionirtes Gemuͤth darzu bringt/ der jenigen Einbildung/ denen man das Gegentheil vorgemahlet/ wo nicht gar vff zuheben dennoch zuſchwaͤchen/ genugſam ſeyn.
So will ich dann nichts weiters ſagen/ ſondern den Leſer allein bitten/ daß er bey Betrachtung dieſes geringen Diſcurſes/ ſich nicht alle zuvor einnehmen/ weil ſonſten die Warheit ſich denen nicht pflegt zuzeigen/ die ſich ſelbſt daran hindern.
Das XV. Capitel.
Erinnerung an die in Flandern/ wegen der Tractaten/ ſo die Spanier mit der Hertzogin von Longueville, vnd dem Marſchalck von Turaine geſchloſſen.
GVnſtige Herꝛn ich weiß jhr mit nichts anders in ewrem Leiden mehr ſeid verleitet wordẽ/ als mit der Hoffnung/ die man euch jederzeit von einem bevorſtehendẽ Frieden gemacht hat.
Vñ da es nicht erfolgete/ was jhr gehoffet/ hat man euch noch beredet/ es mangele nur an Franckreich/ daß dieſe himmliſche Gaab vff Erden nicht komme/ zumahl Spanien nichts vergeſſe/ was zu Verſtopffung der blutigen Kriegsquellen/ ſo die gantze Chriſtenheit verderbet/ dienen ſolte.
Nun iſt der Krieg ins gemein ſo erbaͤrmlich/ daß die damit behafftet/ durch alle Rechten verbunden ſind/ ſolches vff das aller ſchleunigſte hienzulegen/ ob er gleich nach der aller gelindeſten Manier/ vnd Krafft der allerbeſten Kriegsrechten/ ſo man ſonſten Artickelsbrieff nennete/ angienge/ wie viel mehr wird dieſe Pflicht ſich haͤuffen/ wann man von Kriegen redet/ die allem Muthwillen Thuͤr vnd Thor oͤffnen/ vnd wo alle grobe Laſter im Schwang gehen/ wie man von dieſem heutigen Krieg wohl ſagen mag.
Daher kompt es auch/ daß die aller Kriegdurſtigte/ die ſo ſehr darnach eyffern vnd verlangen/ nur deſto mehr vorgeben vnd bezeugen/ wit ſie den Krieg begehren/ alſo daß ſie alle Kunſt vnd Schmuck anwenden/ daß nur die Welt in ſolchen Glauben moͤge kommen.
Solche Leuth ſind bißhero die Spanier geweſen/ wie jhr Herꝛn es ſelbſt erfahren; es wird auch an jhnen nicht manglen/ daß jhr es noch oͤffter verſuchet/ vnd ein ſolcher ſchleichender anſteckender Jrꝛthumb allenthalben durch dringe/ wo was Nutzens herfuͤr blicken wird.
Darumb hab ich darfuͤr gehalten/ ich werde dem gemeinen Weſen kein geringen Dienſt erweiſen/ ſonderlich aber euch/ denen es vor andern noth thut/ wann ich eine ſolche Verblendung vff huͤbe/ dieweil eben dannenhero kompt/ daß man nicht alles thut/ was man koͤnte/ die Spanier zu friedfertigen Gedancken zuleiten/ nach deme man in den Gedancken ſtehet/ ſie fuͤhren den Krieg fort/ mehr auß Noth/ als freyem Willen.
Die Tractaten/ ſo ſie jetziger Zeit mit der Hertzogin von Longueville, vnd dem Marſchalck von Turaine getroffen/ iſt meines Vorgebens ein ſo gewiſſe Prob/ daß ich hienfuͤhro nicht weiß/ ob einiger Menſch der Wahrheit ſo gar feind moͤge ſeyn/ oder jhnen ſo gar zugethan lebe/ der ſolches in zweiffel ziehen koͤnte.
Den Krieg ſuchen fort zuſetzen/ nach deme ſie ſich ſo herꝛlich bezeugt/ daß ſie den Frieden ſuchen/ vnd eben darzu den Orth beſtimmet/ vnd dennoch fortfahren/ vnder dieſem Vorwand/ daß die Printzen in Franckreich verhafftet ſind; vnd dañ weil der Graff von Pigneranda andeuten laſſen/ dieſes Koͤnigreich ſtuͤrtze ſich ſo gar dieff in den Burgerlichen Krieg/ daß jhm keine Macht werde vbrig bleiben/ an den Außlaͤndiſchen zugedencken/ das heiſt gewißlich den Frieden gar nicht/ oder doch erſt vber lange Zeit begehren.
Auff daß nun deſſen man deſto ſicherer ſeyn moͤge/ vnd ehe wir die obangezogene Tractaten erwegen/ wird nicht vngereumb ſeyn/ daß ich euch vber Haupt etwas vorbilde/ vnd etlichen Abriß mache/ von der Spanier Humor vnd Geiſt/ ſo viel Krieg vnd Frieden belanget.
So werdet jhr liebe Herꝛn dann beobachten/ daß/ wann ſie jrgend einen Schein haben den Krieg anzuſchmieden/ oder auch fort zuſchieben/ gemeiniglich keine Betrachtung noch Ruckdencken ſie darvon abhaͤlt/ wañ ſie ſich nur ſelbſt einigen anſehnlichen Vortheil zu erjagẽ.
Jn der gantzen Chriſten heit hat von vielen Jahren hero ſich kein vngerechter Krieg erhoben/ als eben dieſer/ den ſie fuͤhren/ vnd den Kayſer mit einflechten wieder den letztẽ Hertzogen von Mantua/ dennoch hat weder deſſelben Printzen gerechte Sach/ noch das Vorwort ſo vff Frantzoͤſiſcher Seiten jhm zu Madrit vnd zu Wien/ auch von Rom auß/ vor jhn geſchehen/ das Wetter nicht koͤnnen abwenden/ welches vff die Staͤnde gefallen iſt/ wegen der Verſicherung/ ſo Gonſala von Corduba in Spanien gethan hat/ er wolte gantz Caſal bald vbermeiſtern/ ja er wolte mit Macht hienein brechen/ im Fall der heimliche Verſtand mit dem Schultheiſſen deß Orts ſolte offenbahr vnd zu nichten werden.
Ehe der Maggraff von Leganez den Ort belaͤgerte/ war in dem Spaniſchen Raht ſo viel Bereitſchafft vnd Fortgang zu dem Frieden/ daß man meynte/ es waͤr vnmuͤglich/ ſolcher Anſtalt koͤnte nicht fehlen/ vnd muͤſte den Frieden außbruͤtten; da aber Leganez ſie vorgewiß verſicherte/ wie er Caſalerobern koͤnt/ gieng alles in den Lufft/ vnd kahm der Kriegs-Geiſt wieder vber die jenigen/ die nur eytel Friedens-Geiſt ſehen lieſſen.
Vnd was hats gemacht/ daß der Graff von Pigneranda ſich ſo hart geſetz that/ wieder das Vorwort/ ſo der Baͤpſtiſche Nuntius, vnd der Venediſche Geſandte gethan/ daß der Fried zwiſchen dieſen beyden Cronen vff den Hollaͤndiſchen vnd Teutſchen folgen ſolte/ als nur der Nutzen den er jhm eingebildet hatte/ ſo ſein Koͤnig auß dem Frantzoͤſiſchen Vnweſen ziehen koͤnte.
Zumahl er im vergangenen Jahr genugſam ſich deſſen verlauten laſſen/ als er dem Koͤniglichen Abgeordneten geantwortet/ vmb zuwiſſen/ ob er ſich an die zu Muͤnſter verglichene Friedens Artickel halten wolte/ oder ob man darzu/ oder darvon thun muͤſte.
Dieſelbe Antwort war/ nach deme das Weſen in Franckreich ein ander geſtalt genommen/ muͤſten die Friedens Tractaten auch anderſt gehen.
Was man in Teutſchland verhandelt/ waͤre als nie geſchehen; man mögte ein ander Orth wehlen/ vff ein newes zutractiren/ vnd was bereit verabſchiedet/ wiederumb vor die Hand nehmen.
Vnd dieſes iſt zu Camerich geſchehen/ wie jhr Herꝛn euch dann wohl werdet zuentſinnen wiſſen/ was ſolches vor Beſtuͤrtzung vnd Veraͤnderung vnder euch gegeben/ ſo bald es außkommen.
Hiebey konte man wohl ſehen/ daß dieſer Graff kein Ader zum Frieden hatte; zumahl er gewolt/ daß alles/ was in Teutſchland durch ſo viel Jahre/ vnd nach ſo langem Kopffbrechen/ beſchloſſen worden/ ſolte ſeyn/ als nimmer mehr geſchehen/ auff daß man ein newes Blutbad anſtellete/ da man doch noch nicht gar bey dieſem am End war.
War dann dieſes nicht ſo viel/ als den Krieg immerzu begehren; zum wenigſten heiſt es/ daß er ſo bald noch nicht auffhoͤre/ vnd daß die Chriſtenheit noch lang vnder ſolchem Laſt ſeufftze/ da jhn doch die Spanier allein haͤtten abnehmen koͤnnen.
Als hernach das groſſe Fewr in Franckreich gedämpfft war/ vnd die Frantzoſen an allen Stuͤcken/ ſo die Spanier begehren konten/ hatten nachgeben/ damit man nur die Friedens-Tractaten wieder koͤnt vornehmen; auch vorgenehm gehalten/ daß ſolches jhrem Begehren nach vff den Spaniſchen Graͤntzen geſchehen moͤgt; begab ſich in Franckreich ein vnverſehener Zufall/ nemlich der Printzen Verhafftung/ dadurch dieſelbe ſcheinbare Werck zu nichten worden/ dieweil einige/ newe Hoffnung der Spaniſchen Wohlfarth ſich erblicken laſſen/ dadurch/ als durch ein Windbrauß/ diß Schiff wider vff das vngeſtuͤmme Meer iſt verſchlagen worden/ als es eben allem Anſehen nach ſollen lenden.
Auß dieſem der Spanier Vorhaben/ das gantz beſtaͤndig vnd vnwandelbahr in jrem Gemuͤth ſitzet/ mag man dieſen vnfehlbaren Schluß ziehen/ welches ich nur bey dieſer Gelegenheit will geſagt haben/ weil ſie ſich jederzeit vff Kriegsgedancken geleget/ auch wegen ſo vbel gegruͤndeter Hoffnung/ wie dieſe iſt/ nehmlich der Frantzoſen Vneinigkeit/ die gar leichtlich ein ander in die Haar gerahten/ vnd ſich wieder vergleichen/ als mag man ſich wohl einbilden/ daß jhnen der Fried eben wenig angelegen geweſen/ ſo lang der Krieg im Roͤmiſchen Reich eyfferig fortgangen/ vnd dann geſthen/ daß ein einige Schlacht/ ſo der Kayſer den Schweden abgewinnen konte/ jhme gantz Teutſchland vnderweiffen/ vnd jhme Mittel geben wuͤrde/ den Spanier allenthalben außzuhelffen/ vnd allen erlittenen Schaden vnd Verluſt zuerſtatten.
Sie gedachten gar wohl/ was vor Aenderung die gewunnene Schlacht bey Noͤrdlingen vff der Bundsverwandten Seiten vervrſachet/ welche doch zuvor ſo groſſen Vortheil gegen den Kayſeriſchen hatten: auch ſtund jhnen vor Augen/ Franckreich waͤr in ſolchem Zuſtand nicht/ als es zuvor geweſen/ daß es die gantze Parthey zum andern mahl ſolte wieder auff richten/ wann ſie noch einen ſolchen Hauptſtreich ſolte außſtehen.
Vnd was haben ſie doch nicht verſucht/ den Frieden im Roͤm. Reich abzuwenden/ weil derſelbe das allergewiſſeſte Fundament jhr Thun wieder zuerheben angriffe vnd vnder grube?
Was haben ſie vnderlaſſen/ den Vlmer Stillſtand/ der deß Friedens Vorbott geweſen/ noch ehe er voͤllig geſchloſſen wurd/ zuerſticken?
Vnd wie ſie nun nicht verhindern koͤnnen/ daß derſelbe mit Bayern beſchloſſen wurd; haben ſie nicht dahien gearbeitet/ daß nur mit dem Kayſer dergleichen nicht auch geſchehe/ ſondern damit der Lauffplatz zum wenigſten jhren Waffen vff derſelben Seit offen ſtuͤnde/ weil vff Bayriſcher/ vnd etlicher anderer Fuͤrſten/ ſeiner Bundsverwandten Seite ſolcher vff ein Zeitlang ſtill hielte.
Was haben ſie nicht gethan/ ſag ich/ nach deme der Stillſtand beſchloſſen geweſen/ den Teutſchen Frieden zu hindertreiben/ dahin der Stillſtand fuͤhrete; vnd wie viel heimliche auch offentliche Rencken haben ſie angeſtellet vnd lauffen laſſen/ daß doch nichts drauß werden/ ſondern der Krieg in Teutſchland fortgeſetzt werden ſolte? vnd eben derſelbe Fried/ iſt er nicht vff den heutigen noch kranck/ ſchleppet er ſich nicht/ als halb todt vnd vngewiß/ durch jhre Stuͤcklein/ vnd vberzwerges fahren/ da ſie Franckenthal nicht wollen reſtituiren/ vnd ſonderliches Hindernuß gefunden/ daß Hermenſtein nicht iſt zu trewen Haͤnden gegeben worden.
Jnſumma/ ſie brauchen an keinem End groͤſſern Ernſt/ als daß ſie dieſen Fried vmbringen/ weil ſie jhm deß Tages Liecht/ vnd der Welt die daher geſchoͤpffte Frewd nicht hatten benehmen koͤnnen.
Vnd ſolches alles vnder der Hoffnung/ die ſie jhnen machen/ es werde auß derſelben Zerſcheuͤtterung jhnen was Gluͤck zufallen/ dadurch ſie hoͤher moͤgten kommen/ als ſie je geweſen/ da das Gluͤck jhnen noch guͤnſtig war.
Vber diß kan man auch auß dieſem Fundament noch vrtheiln/ ob ſie je den General Frieden im Sinn gehabt/ als ſie ſich mit den Hollaͤndern abſonderlich bemuͤheten/ vnd ob zu glauben/ daß der Graff von Pigneranda, der andergeſtalt nach Muͤnſter eygentlich nicht kommen war/ als dieſen Particular Frieden zu verhandeln/ wie er jhm dann denſelben/ als ein Kraͤntzlein ſeiner Verwaltung vorgenommen/ zumahl er ein groſſes Mittel geweſen/ ſeines Herꝛn Thun wieder auffzurichten/ wohl den General-Frieden haͤtte beſchlieſſen wollen/ ohn vorhergangenen Verſuch/ wz er vor Ernd von aller ſeiner Saat haben koͤnte/ ein andern zu beſchlieſſen.
Haͤtte er nun/ ſo er anderſt gethan/ ſeinen Herꝛn ſollen deß jenigen Vortheils verluſtig machen/ den jhm dieſer Fried zubrachte/ in dem er jhm ſo gar ſchwehre Feinde/ als die Hollaͤnder vom Halß gezogen/ vnd die Cron Franckreich vmb ſo viel geſchwaͤcht/ wann jhr ſolche Bundsgenoſſen entgiengen/ die auſſer allem zweiffel ein guten Stuͤtzel hielten.
Vrtheilet doch/ liebe Herꝛn/ ob dieſes ſeyn moͤge.
Jch ſetze noch dieſes hierzu/ man moͤge hier auß ſchlieſſen/ weil ſonſten von wieder wertigen Sachen zugeſchehen pflegt/ daß/ da der Spanier Thun/ davon wir reden/ nicht vff den Krieg geſehen/ dennoch der Cron Franckreich beginnen/ das jenen gantz entgegen geweſen/ allein nach dem Frieden geſeufftzet hat.
Weil dann Franckreich im geringſten nichts vnderlaſſen/ den Frieden im Roͤmiſchen Reich zubefoͤrdern vnd zuſchlieſſen/ den doch die Spanier ſo halßſtarriger weiſe beſtritten; was wird man anders ſagen koͤnnen/ als daß Franckreich ſchlecht hien/ den allgemeinen Frieden geſucht hat/ zumahl der andere die Bruͤck zu dieſem ſeyn ſolte.
Gleich wie der jenige/ ſo die Mittel gebraucht/ nothwendiger Weiſe auch das End begehrt/ welches ſie gemeiniglich pflegen zubringen; vnd der ein Baum pflantzet/ jhm vornimbt ſolche Fruͤchte daran zuſamblen/ die er zu tragen pflegt.
So werdet jhr Herꝛn hier auß abnehmen/ daß biß dato noch nichts ſo klar dargethan hat/ was vor ein vnvber windlichen Wiederwillen die Spanier zu dem Frieden tragen/ vnd was brennende Luſt ſie treibe/ den Krieg ewig zumachen; als eben die Tractaten/ ſo ſie mit der Hertzogin von Longueville, vnd mit dem Marſchalck von Turainen gemacht haben.
Dann ſie haben biß an dieſe Tractaten jhr Vorhaben ſo kluͤglich verdeckt/ durch wiedrige Bezeugungen/ vnd der Welt ein gantz vnempfindliches Pulver in die Augen geworffen/ damit niemand zu hell ſehe/ daß die ſcharffeſte Augen muͤhe hatten etwas zumercken.
Vnd zwar/ nach dem man ſich wegen deß Orths zur Verſamblung/ vnd wegen der Mittelmaͤnner vom Frieden zuhandeln (der Orth war Muͤnſter/ die Mittelmaͤnner aber der Paͤpſtiſche Nuntius vnd der Venediſche Abgeſandte) nach dem ſie jhre Deputirten/ mit Vollmacht zuſchlieſſen/ dahien verſendet.
Nach dem ſie geſehen/ daß man kein ſo gar zanckſuͤchtige Sachen vffgemuntert/ die nicht zu ſchlichten waͤren; nach dem auch von vier vnd fuͤnfftzig Artickeln/ ſo daſelbſt zueroͤrtern waren/ die acht vnd viertzig abgehandelt geweſen/ konte man billich erachten/ es verlangete ſie nach dem Frieden/ vmb deſſen Willen ſie ſo weit ſich herauß gelaſſen hatten.
Sie haben aber durch dieſe Tractaten/ davon wir reden/ die Larve gar abgezogen; den Frieden gaͤntzlich außgeſchloſſen/ vnd auß der Welt/ gleichſam durch offentlichen Bann/ vertrieben.
Dañ was bringt dieſelbe Pflicht bey dieſen Tractaten anders mit ſich/ da ſie ſich verbunden/ die Waffen nicht nieder zulrgen/ biß den verarraſtirten Printzen in Franckreich jhre Freyheit wieder gedeyhe?
Vnd wer ſiehet hie nicht/ daß ſolches nicht mag geſchehen/ es gehe dann gantz Franckreich vnder/ vnd werde dem Koͤnig entzogen alles was er hat?
Welches kein ſo leichte Sach iſt.
Derhalb koͤnte wohl etliche eroberte.
Orth/ vnd vberwundene Landſchafften wieder geben auß einem mehr maͤchtigen Bedencken/ als gedachte Orth vnd Landſchafften/ ob man ſie behielt/ nicht vermoͤgten.
Daß er aber dulden ſolt/ daß die verarreſtirte Printzen/ jhre Freyheit einiger Zeit von anderer/ als von ſeiner Hand wieder erhalten/ vnd eine ſo groſſe Gnad einem andern/ als ſeiner einigen Guͤte Danck wiſſen/ da iſt gar kein Bedencken/ das jhn ſo fern verbinden koͤnte/ ſo lang er es verhindern wird koͤnnen:
Er wird auch alles euſſerſte zuvor verſuchen/ ehe er in ſolche Vngelegenheit ſalle/ welches freylich die aller letzte ſeyn muß/ nach dem er alle andere Mittel vnd Wege wird verſucht haben.
Jch weiſſage nicht vom zukuͤnfftigen/ vnd weiß nicht/ was dieſe Printzen gedencken wuͤrden/ wegen ewers Herꝛn vnd Koͤnigs/ da er jhr Erloͤſer ſeyn ſolte.
Doch weiß ich gar wohl/ daß man allzeit vff Frantzoͤſiſcher Seiten ſich foͤrchten wuͤrde/ vnd nicht ohne Vrſach/ es moͤgte auß empfindlichem Nachdencken/ entweder der außgeſtandenen Vngnad/ oder der empfangenẽ Wohlthat/ etwann zwiſchen dieſen Printzen vnd jhm ein Band drehen vnd flechten/ dz dem Franckreich den Garauß machete.
Dannenhero ſehet jhr/ was vor ein groſſes Hindernuß die Spanier durch dieſe Tractaten dem Frieden vorgeſetzt haben/ vnd was vor ein lange Spindel ſie abzuwinden vnderfangen/ ehe derſelb ankomme.
Zu dieſem allem kompt noch der Hertzogin von Longueville vnd deß Marſchalcks von Turainen verſprechen/ daß ſie nicht wollen abdancken/ biß Franckreich zu einem gleichlingen Frieden mit Spanien gebracht ſey/ das iſt/ biß alles in vorigem Stand ſtehe/ wie es vor dieſem Krieg geſtanden.
Weiſet nun/ ſag ich nachmahlen/ dieſes Verſprechen nicht genugſam/ was vor ein groſſe Reiß noch zuthun ſey/ vnd was vor boͤſe Paͤß noch zuvberſteigen waͤren/ ehe man dorthien gelange; alſo daß dieſe Tractaten viel mehr eine Zuſammenrottung geweſen/ ein ewigen Krieg zufuͤhren/ als eine Verbindnuß zum Frieden/ alle Hindernuſſen/ ſo denſelben bißhero vffgehalten/ abzuraumen.
Vnd bildet jhr euch ſonſten nicht ein/ mit was vor newen Spohren dieſe Tractaten vnſere Frantzoſen werden antreiben/ welche jhrem Vatterland nicht feind ſind/ daß ſie ſich den andern Frantzoſen wiederſetzen ſolten/ die den Frieden ſuchen zuerwecken/ in dem ſie den außlaͤndiſchen Krieg ſtarcker treiben/ den man will in das Land hienein/ vnd vnder die Jnwohner ſelbſt einfuͤhren:
Da die andere Franckreich wollen gluͤckſeelig machen/ vnd in ein Poſten voller Sicherheit vnd Ehre ſetzen/ in deme ſie die Graͤntzen den rachgierigen Feinden/ die ſo viel Schimpff vnd Schaden von vns empfangen/ oͤffnen; in deme ſie jhnen auffopffern (welches dann vnder andern auch deß Krieges Zweck iſt) was ſie vor gutes Gluͤck jhnen abgeloffen/ ſampt ſo vielem vergoſſenen Blut/ vnd ſo groſſem/ in vielen Jahren verſchwendetem Schatz.
Vnd daß ichs kurtz mache/ in deme ſie Franckreich innerhalb vberſchwemmen/ mit allem dem Vngluͤck/ das die einheimiſche Kriege außgieſſen/ vñ ſolcher geſtalt den Vrſprung vnd die Glieder jhrer Staͤrcke/ ja deß Lebens ſelbſt verderben/ das heiſſet ja eygentlich einem krancken vnd verfallenen Leib ſein vorige Geſundheit vnd Schoͤne wiedergeben/ durch newe Wunden/ vnd gifftige Speiſen:
Das heiſſet einen Orth verwahren/ vnd dem Feind die Auſſenwerck einraumen; die Beſatzung gegen einander verbittern/ vnd zum innerlichen Todſchlagen anſetzen.
Jch gehe weiter/ vnd melde euch/ liebe Herꝛn/ daß die verarreſtirte Printzen in Warheit vnd der That kein gefaͤhrlichere Feinde haben/ oder die weiter von dem Zweck abweichen/ den ſie vorgeben/ als eben die ſich mit den Waffen vmb jhre Freyheit bemuͤhen/ wie wir es bereit erwieſen.
Dann es kan nicht anderſt ſeyn/ ſolche werden alſo bald an der Zahl abnehmen/ vnd wenig bey jhrer Parthey halten/ nemlich die vnder dieſem Vorwand was anders ſuchen.
Darauß dann erfolget/ daß die Vnruhe/ ſo ſie in dieſem Koͤnigreich erwecket/ weder groß/ noch langwuͤhrig ſeyn kan/ darumb auch der Vortheil/ ſo die Spanier jhnen hierauß eingebildet/ ſo viel nicht wird zubedeuten haben/ als man jhnen hat zuverſtehen geben.
Jhr Herꝛn/ ich thu euch dieſe Erinnerung/ damit jhr auß dem Jrꝛthumb kommet/ in welchem ſie euch verſudelt halten: Vnd wann jhr nun von dieſer Warheit wohl werdet beleuchtet ſeyn/ daß ſie nemlich gar keinen Frieden begehren/ vnd auch in jhrer Macht nicht iſt/ ſo kurtz/ oder ſo vortheilhafftig/ wie ſie es euch vormahlen/ dieſen Krieg/ den ſie gantz new angefangen/ zuendigen vnd abzubrechen/ jhr nach dieſem Fundament bedencket/ was jhr thun ſollet.
Jhr wiſſet/ was ewres Ampts iſt/ jhr verſtehet ewren Handel/ jhr ſehet die Wunden der Chriſtenheit/ die nach dieſem Frieden ſeufftzet/ als der allein ſie heilen kan.
Vnvergeſſen bleiben werdet jhr/ daß die Vhrheber deß Kriegs vor Gott muͤſſen Rechenſchafft thun/ vnd vor den Menſchen/ wegen eines ſolchen Aergernuß/ dergleichen die Welt noch nie empfunden/ bey dieſer Vngerechtigkeit/ ſo einem ſolchen Fuͤrſten geſchicht/ die der Reſpect der andern Benachbarten vnd Bundsverwandten/ allein ſollen abwenden/ wann ſie nur in Frieden ſtuͤnden.
Jhr werdet erwegen/ was vor Schande es denen ſey/ ſo Schuld hieran tragen/ daß die Venetianer von ſo vielen Jahren her mit dem allergrewlichſten Feind deß Chriſtlichen Namens ſich ſchlagen/ vnd von den andern Chriſtlichen Potentaten auch die geringſte Huͤlff nicht empfaͤngt/ zumahl dieſelbe den Laſt nicht begehren zuberuͤhren/ der nach jhrer aller Staͤrcke zurechnen/ gleich wol nicht klein iſt; die Venetianer aber gantz allein/ gleichſam durch ein Wunderwerck/ biß vff gegenwertigen Tag getragen.
Jhr werdet endlich ewre Augen nach der Goͤttlichen Gerechtigkeit wenden/ welche denn nimmermehr vergiſſet auffzuwachen/ ob es ſchon jederweilen ſcheint/ ſie ſchlaffe/ wieder die Zerſtoͤrer der gemeinen Welt ruhe:
So werdet jhr auch noch nicht vergeſſen haben/ daß die Aenderung bey deß verſtorbenen Kayſers Kriegsweſen/ welches zuvor ſo bluͤhend vnd herꝛlich war/ von dem jenigen Krieg iſt entſtanden/ den er von den Spaniern gezwungen wieder den Hertzogen von Mantua fuͤhren muͤſſen; daß die Verhindernuß/ ſo Leganes zu dem Frieden gebracht/ den man eben ſchlieſſen ſollen/ der Catalaunier Abfall nach ſich gezogen/ wie auch Portugall darzubewegt/ welches bey geſchloſſenem Frieden nicht geſchehen waͤre; daß die Spanier die Graffſchafft Rouſſillon nicht verlohren haͤtten/ noch ſolchen Verluſt hernach in Flandern vnd Jtalien gelitten/ wann ſie nicht haͤtten vff andere Gelegen heiten geſehen/ bey welchen ſie hoffeten von vnſerm Vnweſen ſich zu bereichen.
Sehet zu/ daß nicht etwas aͤrgers erfolget vff jhre Reſolution/ die mehr dann ſonſten dem Frieden zuwieder laufft.
Franckreich iſt dennoch nicht ſo gar kranck/ wie man euch vberredet; dann Spanien iſt noch mehr matter/ vnd hat ein weit vbeler Spiel/ ob es ſchon froͤlich drein ſihet.
Dieſelbe Kranckheit verzehrt den Leib allgemach/ daß er von Tag vergeht/ ob man ſchon keinen euſſer lichen Gewalt ſpuͤhret.
Bey den Frantzoſen iſt es ein ſchwerer Fluß/ der vff ein geſunden vnd ſtarcken Leib faͤlt/ zwar gar empfindlich tobet/ aber bald vergeht/ vnd die erſte Kraͤfften laͤſt wieder kommen.
Vnd iſt nicht ohne/ ein ſehr groſſe Bewegung iſt in dieſem Königreich entſtanden/ wegen deß innerlichen Vffſtands/ der alles erſchuͤttert; es haben aber dieſe Haͤndel nicht lang gewaͤrt/ noch den Vrſprung ſeiner guten Bewandnuß veraͤndert.
Was von ſolcher Bewegung noch vbrig iſt/ wird bald vergehen (wie wir es beſchrieben haben) ſo wird als dann die Staͤrcke vnd die Vernunfft alle Ding wieder zu ſolcher Stelle bringen/ da ſie hien gehoͤren.
Die Vnordnung/ ſo bey der Rentkammer entſtanden/ hat die Quellen/ da man ſchoͤpffet/ mehr verhindert zuflieſſen/ als erſchoͤpffet/ der Vberfluß an Geld iſt nur verborgen/ zumahler eben groß iſt/ als er jemahls geweſen; vnd wird ſich mit der Zeit ereugnen/ daran jhr nicht zuzweiffeln habt; dann es wird eben alſo ergehen/ wie mit etlichen Fluͤſſen/ die ſich vnder die Erde verkriechen/ vnd hernach ſo vngeſtimm vnd ſtarck herfuͤr brechen/ als ſie zuvor ſich verſenckt hatten.
Dennoch begehrt Franckreich/ ob es ſchon in ſolchem Stand iſt/ daß der continuirliche Krieg noch viel Gluͤcks könte andeuten/ den Frieden/ hat auch deßwegen ſich herauß gelaſſen/ ſo weit es Ehren halben ſeyn koͤnnen:
Vnd Spanien/ das ſich nicht ſolcher geſtalt erhohlen kan/ noch gleichen Vortheil hat/ will gleichwohl nicht hoͤren davon reden/ hat den beſtimpten Orth der Zuſammenkunfft abgeſagt/ den es ſelbſt zu den Tractaten erwehlt gehabt; hat laſſen Herꝛn Contarini von dem Vergleich abfordern/ dieweil derſelb die Rencken geſpuͤhret/ vnd jhm das harte Gemuͤth/ welches er auß Erkantnuß thun koͤnnen/ zum Frieden vorgeworffen.
Jn Summa/ wie will Spanien/ daß die Weltglaube/ es trachte nach dem Frieden/ wann es die Friedens-Tractaten meidet/ oder daß man nimmermehr kein Frieden beſchlieſſen kan/ wann man nicht zuſammen tritt/ vnd von den ſtrittigen Sachen handelt.
Jſt es nicht ſo viel/ als wann einer vber Meer wolte fahren/ vnd nicht zu Schiffe gehen; ein Wettlauff thun/ vnd nicht an das Mahl ſtehen?
Liebe Herꝛn macht euch dieſe warhafftige Sachen zu Nutz.
Was nun juͤngſt wegen deß Friedens vorgangen/ welchen Ertzhertzog Leopold meinem gnaͤdigen Herꝛn/ dem Hertzogen von Orleans vorgelegt/ das iſt ein gantz new Werck/ welches aber beſtaͤttigt/ alles was im vorigen Diſcurs iſt vorkommen/ vnd wird der Leſer anmercken/ daß es Vnmittelbar nach der Hertzogin von Longueville &c. Tractaten geſchehen.
Ende deß andern Buchs.
Das dritte Buch.
Wie die beyde Printzen/ Koͤniglichen Gebluͤts/ Conde vnd Conty Gebruͤdere/ neben dero Schwager/ dem Hertzogen von Longueville in Verhafft genommen; wieder ledig worden; vnd der Cardinal Mazarini auß dem Koͤnigreich gewichen/ auch wieder hienein kommen/ vnd wie die innerliche Empoͤrung geſchwebet hat.
Das I. Capitel.
Was das gemine Volck/ das Parlament vnd die Printzen geklagt haben.
ES gehet vns nunmehr wie dem Blinden/ der ſeinen Stecken verlohren/ vnd eben deßwegen behutſamb fortſchreittet/ auch allenthalben Huͤlff vnd Nachricht ſuchet.
Oder als einem Steurman/ der den See Compaß hienlegen vnnd den Maſt dem vngeſtuͤmmen Wetter muͤſſen laſſen.
Dann wir hatten im erſten vnd andern Theil den Schluͤſſel zum Cabinet/ vnd giengen mit vnſern Relationen ſicher/ weil wir den Anfang das Mittel vnd Ende/ gleich wie an einem Duch den Zettel vnd Eintrag/ begreiffen konten.
Jetzt aber ſamblen wir hie vnd da/ was bey voller Ernde von andern iſt liegen blieben; befleiſſen vns dennoch/ auß den Frantzoͤſiſchen Relationen ſolchen Bericht zuthun/ der dem Leſer nicht vnannehmlich ſeyn ſolte; haͤtten auch nichts liebers wuͤnſchen moͤgen/ als daß eben dieſelbe Feder/ ſo bißher dem Cardinal das Wort gethan/ vns von den vbrigen Geſchichten berichtete.
Wie es nun nicht fehlen kan/ daß nicht einige Jrꝛthumb vnd vngleiche Relationen mit vnderlauffen/ die ein andern Geſchmack bekommen/ wann ſie ſo fern vnder die Außlaͤndiſche verfuͤhrt werden;
Alſo troͤſten wir vns hiemit/ daß die vff der Lauten raſſeln/ vnd jhr beſtes thun/ nur zu dem Ende gelobet vnd geprieſen werden/ damit die gute Lauteniſten dadurch zu Eyffer verreitzt/ anfangen zuſpielen/ als vberdruͤſſig einer ſolchen Verhoͤhnung/ zu zuhoͤren/ die doch ſonſten durch kein bitten vnd flehen die Seyten zu ſpannen nicht konten bewogen werden; Es mag dann die vorige Feder ſich nachmahlen gebrauchen/ vnd dieſen letzten Theil der beyden vorigen gleichfoͤrmig machen/ ſo wollen wir mit dieſem vnſern Flickwerck gern vns verkriechẽ/ vñ jhr den voͤlligẽ Ruhm laſſen/ vnder deſſen begnuͤge ſich vnſer Guͤnſtiger Leſer mit deme was da iſt/ biß wir/ oder ein ander den Schluͤſſel wieder zu dem Cabinet finden.
Daß der gemeine Mann vnd das Landvolck in Franckreich vber den heurigen Zuſtand habe zu klagen gehabt/ iſt ſo glaublich/ als es in der weiten Welt gemein worden/ daß groſſe Herꝛn ſich rauffen/ vnd die Vnderthanen das Haar darbiethen.
Wie der Hugenotten Krieg das Land verderbet/ die Staͤtte ruiniret/ die Veſten vmbgeriſſen/ weiſet Roſchellen/ Privas/ vnd ſo viel vnzehlbare Orth.
Dann da richtet man Regimenter allenthalben auff/ da gab es Einquartierungen vñ Durchzuͤge/ welche nicht vber die Graͤntzen giengen/ ſondern im Land blieben/ vnd daſſelbe biß auff den letzten Grade eroͤſeten.
Hie fiel am beſchwehrlichſten/ daß mancher auß Vngeduld/ mancher auß Ehr- vnd Geldgeitz/ mancher auch auß Muthwillen/ in Krieg gerahten: was er noch vbrig gehabt/ eine vndere oder obere Officierer Stelle zuerwerben angewendet/ oder als deſperat bey einem andern ſuchen zu Eſſen/ wann er ſelbſt nichts mehr koͤnnen erringen.
Dahero dañ manches mahl war worden/ was man ins gemein ſpricht/ wer ein Bawern verderben will/ der ſchicke nur ein Bawern vber jhn.
Die Verbitterung zwiſchen den Partheyen war zu groß/ daß einer dem andern haͤtte ſchonen ſollen; vnd doch ſolcher geſtalt bemaͤntelt/ daß ein groſſer Hauff jhm kein Gewiſſen gemacht/ wieder ſein eygen Gewiſſen zu dienen.
Dieſer Krieg war noch nicht geendet/ daß ſich ein ander vber dem Gebuͤrg/ in Saphoyen/ Bemont/ Mantua vnd Monferrat angeſponnen:
Dann es meinte der Poͤbel/ man haͤtte hie ſollen das Schwert in die Scheide ſtecken/ dem abgematteten Corpus Ruhe verſtatten/ daß er wieder zu Kraͤfften kaͤme/ als wie einer der vom Purgieren vnd Aderlaſſen ohnmaͤchtig worden/ nach der Ruhe vnd der friſchen Lufft ſchnappet.
Es wolte ja der Koͤnig nichts vor ſich ſelbſt in Jtalien ſuchen/ darumb ſolte er ſein Gut vnd Blut nicht andern darwerffen.
Vnd waͤre ſo gar viel nicht daran gelegen/ ob Biſchoff oder Bader/ Spanier oder Schlavonier/ Bayr oder Boͤheim/ Nevers oder der Perß das Hertzogthumb Mantua zubeſitzen haͤtte.
Dann ob ſchon ein jeder Menſch/ biß vff den Bawrn hinder dem Zaun vom groͤſten Monarchen herunder ſeine Ehrſucht hat/ die jhn herfuͤr treibt/ ſo weit vnd hoch er kommen kan; zumahl ſolches bey den Daͤntzen vff den Kirchweichen vnd Hochzeiten/ bey den Gerichtsmaͤnnern jedes Dorffs/ vnd fuͤrnehmlich bey den Weibern/ wegen jhrer Maͤnner tragenden Aemptern/ mehr dann zuviel erſcheinet/ alſo daß der Hahn vff ſeinẽ Miſte/ vnd der Freund bey ſeinem Freund ſich ſpreuſſet/ vnd Bengel vnd Bruͤgel/ Hebel vnd Schlaͤgel zur Gewaͤhr ergreifft/ wann jhm oder ſeinem Anhang einiges Nachtheil will zugefuͤget werden:
So wolte doch der Bawr von ſolchem Ehrgeitz ſeinen Fuͤrſten gern abhalten/ daß derſelb zu Hauſe/ vnd im Land bliebe/ vnd ſeine Waffen nicht vber die Graͤntzen/ gleichſam zu einer andern Kirchweiche fuͤhrete.
Dann hiedurch verliert der Bawr die Ernd mit dem Saamkorn/ die Kuhe mit dem Kalb/ das Hauß mit dem Hooff/ vnd geraͤth an den Bettelſtab/ wann nur waͤre/ wo er betteln koͤnte/ oder in das Kriegsweſen/ was auch Weib vnd Kind vnderdeſſen moͤgen brechen vnd beiſſen.
Dieſe Klage deß gemeinen Manns iſt zwar durchgehend alt/ vñ wird jedesmahl wieder ernewert/ wann die Fuͤrſten Krieg fuͤhren; aber ſonderlich in Franckreich/ vnd zu dieſer Zeit/ da man das Volck vber Vermoͤgen belaſtigte/ vnd mit den Executions Voͤlckern der geſtalt auſſaugete/ daß kein Bett/ Schuͤſſel/ oder Keſſel/ zu geſchweigen Kuͤhe vnd Ochſen nicht vberbliebe/ doch allein das betruͤbte Leben mit weniger Hoffnung zu vberkommen/ als ein Schatten oder Geiſt ſchwebete.
Wann andere Koͤnigreiche vnd Staͤnde in Krieg gerahten/ trifft das Vngluͤck nicht eben alle vnd jede Glieder/ wie in Franckreich/ all wo die vnſaͤgliche Gelder/ vor den Krieg in Jtalien/ vor den Zuſchuß in Schweden/ vor die Buͤndnuſſen in Schweitz vnd Heſſen/ vor die Voͤlcker an den Graͤntzen/ vnd dann vor den Beutel ſo vieler Beampten in weitlaͤufftigen Haͤndeln/ wie Waſſer/ oder viel mehr wie Blut muͤſſen flieſſen/ der Werbungen vnd Durchzuͤge zugeſchweigen.
Wie nun nicht jede Provintz freye Reichs Vnderthanen hat/ die vff jrem Eygenthumb ſitzen/ vnd ſich darauß ernehren/ ja bereichen/ ſondern muͤſſen den Edelen vff dem Land/ vñ den Reichen in den Staͤtten mit ſaurem Schweiß vmb das taͤgliche Brod dienen; alſo verſpuͤhrte ſich das Landverdenben geſchwind in den Staͤtten/ doch bey einem fruͤher/ bey dem andern ſpather/ nach dem ein jeder Vorraht hatte/ oder machen konte denſelben vff die Theurung zuenthalten.
Dann es ſind je die Stattleuthe ins gemein den Voͤgeln gleich/ die nur ſpatzieren/ vnd ſich vmb die Nahrung vmbſehen/ welche ſie von deß Bawersmans Arbeit erwerben/ erkauffen/ erzwingen/ erliſtelen/ erhaſchen/ vnd wie die Fiſche im Waſſer vergehen/ die Voͤgel in der Lufft ſich verlieren/ wann das Feld nicht gebawt wird; alſo werden nach dem flachen Land/ auch die Staͤtte zugrund gerichtet; Darumb fiengen die Buͤrger in den Staͤtten auch anzuklagen/ daß ſie entweder in Mangel deß taͤglichen Marcks ſtehen/ oder das wenige gleich gar vberſilbern muͤſten.
Der Anfang ereugnet ſich bey den Gaͤrtners- vnd Fiſcherweibern/ denen man dopplen vnd mehr Zoll abforderte; darauß dañ in den groſſen Staͤtten mancher Tumult entſtanden/ daß die ehrliche Zoͤllner vber die außerleſene Scheltwort etwann Stoͤß davon getragen/ auch wohl jhr edeles Blut ſehen flieſſen/ vnd der Obrigkeit die Mahlzeichen von der ergrimmeten Weiber Naͤgeln vorgehalten.
Die Beſatzungen jedes Orths hatten viel oder mehr mit dergleichen Beuthen zuthun/ dieweil ſich zu denſelben auch die Tagloͤhner vnd Weingaͤrtner ſchlugen/ die/ weil auch jhnen groſſe Contribution vfferlegt vnd abgetrungen ward/ Arbeit vnd Taglohn ſpanneten/ alß denen vnertraͤglich fallen wolte/ daß ſie von dem Branten-Spaniſchen- vnd gemeinen Wein der jhnen zu gewoͤhnlichen Morgen ſtunden/ Feſt- vnd Feyertagen gebuͤhrete/ ſolten den Schnabel abgewoͤhnen.
Der Wiederwill ſtiege viel hoͤher/ vnd ſchlieche ein in der Kraͤmer vnd Kauffleuthe Laden vnd Winckel/ da ein jeder ſolte verzollen/ was er mit der Ehlen verkauffte/ vnd mit dem Gewicht:
Welches dann ſo fern waͤr zu dulden geweſen/ wann man nicht das eins/ das anderthalbs/ das doppelte von von jeder Waar zum allerſchaͤrpffeſten haͤtte genommen vnd erpreſſet/ ſo offt gedachte Waaren auß dem Schiff in die Statt/ vnd auß einer Statt in die andere/ ja auß einer Hand/ Gaß vnd Laden in die andere gerahten; welches viel rechtſchaffene Leuth auß dem Strom geworffen.
Vnd dennoch muſte das Fewer hoͤher/ biß gar an das Dach kommen/ weil die Rentierer/ die jhr gantz Vermoͤgen hatten in den Koͤniglichen Schatz gelegt/ vnd jhr Intereſſe oder Penſionen/ ja Lebens Mittel darauß ziehen ſolten:
Welches zwar eine Zeitlang alſo erfolgt/ aber bey ſo beharꝛlichen Kriegen nicht mehr erfolgen konte.
Dieſe wehleten jhnen gewiſſe Vorſprecher/ oder Syndicos, vnd hielten bey dem Parlament an vmb Huͤlff/ da keine zuerlangen; biß in zwey vnd drey hundert præſentirten ſich ſelbſt vff einmahl/ vnd brachte ſchier nahe ein Vffruhr in die Statt Pariß; wie dann das Geſchrey gieng/ ſie wolten ſich deß Koͤnigs Perſon bemaͤchtigen/ vnd vnder deſſelben Nahm vnd Siegel jhnen ſelbſt Raht ſchaffen.
Auch manglete es an Practicken nicht/ daß die Schuld dieſes Vnheils dem Cardinal Mazarini/ oder den Koͤniglichen Printzen wurde zugemeſſen/ alſo daß das Parlament nicht wuſte/ was es thun vnd vrtheilen ſolte.
Dann der Partheyligkeiten zugeſchweigen/ wolte das Parlament allgemach offentlich dahien gehalten werden/ daß es nicht mehrvber deß Koͤnigs Mandaten vnd Decret vrtheile/ ob ſie vielleicht vbereylet/ oder ſonſten zuverbeſſern/ ſondern nur ſolche dem Volck zu groͤſſerem Gehorſam vorhalte/ vnd die Handhab daran mache.
Endlich gab es freye Zungen/ die in voller Verſamblung doͤrffen auß den alten vnd newen Geſchichten erweiſen/ es gebuͤhre keinem Koͤnig in Franckreich/ einigen Krieg/ ſonderlich auſſerhalb deß Lands/ ohne Vorwiſſen/ Berahtſchlagung vnd Bewilligung der Staͤnde/ zum wenigſten der Parlamenter/ anzufangen vnd zufuͤhren; demnach auch keine newe Jmpoſten eygenes Beliebens dem Volck vff zubuͤrden/ vnd was dergleichen alte Gerechtigkeitẽ/ oder löbliche Gebraͤuche mehr herfuͤr kamen.
Wann dem im Namen deß Koͤnigs ſolche Freyſprecher man in das Gefaͤngnuß gefuͤhrt/ war keine Ruhe vnder Klein vnd Groß/ biß man ſolche/ als deß gemeinen Weſens Vorſtehere/ wieder vff freyen Fuß ſtellete.
Wie man nun bey Hooff allerhand Geldmittel erdachte/ alſo gab es auch derentwegen Zwiſtigkeit vnd Tumult.
Jn Franckreich waren zu den alten Zeiten wenig Aempter/ die aber mit Ehren allein verdient muſten werden/ auſſerhalb was zur Koͤniglichen Kroͤnung vnd Hoheit erblich/ biß man in euſſerſten Noͤthen die nuͤtzliche Aempter/ als Forſt- Jaͤger-Saltzmeiſter/ vnd dergleichen/ angefangen an ein Geld zuſchlagen/ zuverpfachten vnd zuverkauffen.
Nach dem dieſer Anbruch/ wie an einem Dam gemacht/ lieſſen ſich endlich die Juſtitz Verwaltungen vmb Geld erwerben/ vnder dem Schein/ daß vermoͤgliche Leuthe ohne Beſoldung dienen koͤnten/ wañ ſie nur vor dem Parlament dz Examen außgeſtanden/ welches/ wie ein Apotecker Tranck/ ſtarck vnd gelind/ ſuͤß vnd ſaur/ helle vnd truͤbe/ lang vnd kurtz/ auch mit den dreyen kuͤhlenden Saamen/ Gold/ Silber/ Geſchmeid/ leicht zu temperiren.
Dann man hielte darfuͤr/ wann vnder etlichen Beampten nur wenige die Sach verſtuͤnden/ vnd die vbrige Jaherꝛn die Zahl der Stimmen erfuͤlleten/ waͤr alles wohl außgerichtet/ zumahl auch die Kirſchen/ Pflaumen vnd Birn nicht allemahl gleichlingen zeitig/ roth oder gelb werden.
Ob nun ſchon dieſes etlicher maſſen zu dulden vnd zu entſchuldigen/ ſo wolte doch gantz vngereumbt ſcheinen/ daß man newe Kammern vffrichtete/ newe Parlamenten anſtellete/ newe Aempter erdachte/ oder doch die Anzahl der Beampten vermehrete; welches zwar nicht wenig Geld in deß Koͤnigs Caſſa brachte/ aber auch vff einer andern Seite dieſelbe wieder ſchmaͤhlerte/ ja das Volck außſaugete.
Dann was einer geſaͤet/ das will er dreyſſigfaͤltig wieder einernden/ ja dencket vff ſechtzig- vnd hundertfaͤltigen Gewinn/ zumahl der Frantzoͤſiſche Boden ſehr wohl traͤgt/ vnd dem Bawr reichlich lohnet.
Alles fiel zu hauff/ als man noch vier Ober-Renimeiſter wolte machen/ darwieder ſich das Parlament mit allem Ernſt geſetzet/ vnd bey dem Volck ein Ruͤcken gefunden.
Zuerbarmen war dieſe Thorheit beyderſeits/ daß das Volck in den Staͤtten vnd vff dem Land die Vfflagen nicht geben wollen/ biß die Kriegsmacht durch gewaltſame Execution ſolche mit drey fachen Schaden erpreſſet/ alſo daß mancher die Kuhe gar muͤſſen einbuͤſſen/ weil er den Ram/ oder die Milch nicht dargeben wollen: aber auch/ daß die jenige Regimenter/ ſo dem Koͤnigreich zu Schutz an den Graͤntzen lagen/ nicht konten wieder den Feind/ ſondern muſten wieder die Reichs Vnderthanen gebrauchet werden; alſo daß aller Enden das Land ſahe/ als waͤr der Feind eingefallen/ vnd haͤtte mit Rauben/ ohne Brennen/ welches allein noch manglete/ alles veroͤdet.
Wann nun das Volck ſeine Zuflucht zu dem Parlament jeder Landſchafft/ ſonderlich zu Pariß/ welches dem Königlichen Hoofflager am nechſten/ nehmen wolte/ muſte es wieder Troſtlooß abziehen.
Vnd wann bey ſeinem Wiederſetzen es ſich vberwaͤltiget ſahe/ wurd es zuletzt deſperat/ vnnd fand nicht/ wem es die Schuld ſeines grundverderblichen Vndergangs ſolte zumeſſen:
Darumb auch ein ſolcher Zulauff geſchahe/ wann man die Drommel ruͤhrete/ vnd friſche Armeen in Welſch- vnd Teutſchland fuͤhrete.
Die Koͤnigliche Printzen beklagten ſich/ daß der Cardinal Mazarini ein Außlaͤndiſcher/ in Sicilien gebohren/ vnder Spaniſcher Herꝛſchafft/ die Koͤnigliche Mayeſtaͤt allein verwaltete/ vnd ſie vnder ſcheinbahrem Ehren-Titel der Koͤniglichen Generalen von der Regierung abhielte/ auß dem Reich verſchaffete/ vnd gar vff die Fleiſchbanckliefferte/ alſo daß ſie Diener/ vnd er Herꝛ waͤr/ der einen Krieg nach dem andern anzettelte/ in Jtalien vnnoͤthigen Einfall angeſtellet/ vnd vnder ſolchem Schein ein vnſaͤglichen Schatz vberbraͤchte/ zu ſeiner kuͤnfftigen Notturfft/ vnd alſo den Ram auß Franckreich abhuͤbe; Darauß der Geldmangel wär entſtanden.
Ja er verpachtete vmb baares Geld die Koͤnigliche Renten vnd Zölle vff zwey/ drey vnd mehr Jahr/ vmb ein geringes/ weil ſonſten niemand nichts darſchieſſen wolte.
Er haͤtte mit Spanien wohl koͤnnen Frieden machen/ wann jhm der Krieg nicht vortraͤglicher geſchienen.
Vnd hie fehlete es an der lieben Einigkeit/ daß die Koͤnigliche Printzen vnd andere Gewatige ſich trennen laſſen/ vnd etliche es bald mit dem Cardinal/ bald mit dem Parlament/ bald mit den Printzen gehalten; welche Begebenheit noch etliche Rencken mit ſich gefuͤhret/ daß ein Geſchrey außkommen/ ja mit erkaufften Zeugen wollen wahr gemacht werden/ als haͤtte man beſchloſſen die drey Printzen Condé, Conty vnd Longueville, ſampt dem Præſidenten Perrot heimlich vmbzubringen; daruͤber der Hertzog von Beaufort der Coadiuteur zu Pariß/ Brouſſel vnd Charton in Verhafftung kommen/ biß zu obgedachter Printzen Arreſt.
Der Cardinal ließ den von Condé warnen/ es hielten ein anderthalb hundert Pferd vff der newen Bruͤcken/ jhn in ſeinem Wagen zuerſchieſſen:
Darumb wurd ein ander drein geſetzt/ vnd mit deß Printzen Dienern hiengeſchickt/ welche etliche Piſtolen ſchuͤß muͤſſen außhalten:
Doch hielten jhrer viel darfuͤr/ es waͤr ein gemachtes Spiel geweſen/ gleich wie kurtz zuvor der Rentirer Syndic Ioly in ſeinem Wagen auch vff einem Arm war ſolcher geſtalt verletzt worden:
Welche beyde Thaten jene Parthey ſo vnd ſonſten anzoge/ vnd jhr zu Nutz machete.
Das gantze Vnweſen lieffe dahienauß/ daß der Cardinal Mazarin von Hooff/ ja gar auß dem Koͤnigreich ſolte meichen/ als ein ſchaͤdlicher Raht/ wie das Volck ſich bereden lieſſe; weil aber die Koͤnigin ſich ſeiner Dienſten gebrauchte/ vnd wohl befand/ dannenhero auch Paßquillen vnd Lieder/ nach der Frantzoſen Gebrauch/ herfuͤr kommen/ als waͤr derſelb nicht nur geheymer/ ſondern auch Kammerraht; aber auch verſtunde/ vnder wz ſchwehrem Laſt Franckreich laͤge/ wegen deß gantzen Hauſes Oeſterreich/ deme vor allen Dingen wieder ſtanden muſte werden; daß auch die Printzen dennoch nicht wuͤrden ruhen/ brachte ſie den Hertzogen von Orleans, als nechſten Reichsverwalter nach jhr/ vermoͤg deß vorigen Koͤnigs Teſtament/ vff jhre Seit/ vnd ließ die Printzen in Verwahrung ſetzen/ biß ſie zu guter Gelegenheit wieder koͤnten looß gelaſſen werden.
Das II. Capitel.
Wie die beyde Koͤnigliche Printzen/ Condé vnd Conty Gebruͤdere/ ſampt jhrem Schwager/ dem Hertzogen von Longueville, neben dem Præſidenten Perrot gefaͤnglich angehalten worden/ vnd warumb.
ES funden ſich die Printzen/ ſampt andern Hertzogen/ neben dem Hertzog von Orleans zu End deß neun vnd viertzigſten Jahrs fleiſſig im Parlament/ die Notturfft des gemeinen Beſtens zubeobachten/ da es dann mancherley Klagen vnd Zancken gegeben/ biß zu Anfang deß fuͤnfftzigſten Jahrs der Hertzog von Orleans ſich etwas vnpaͤßlich gemacht/ vnd in ſeinem Hooff halten wollen/ biß der bevorſtehende Sturm vorvber waͤre.
Einen ſehr geheimen Raht hatte er/ den Abt de la Riviere, welcher pflegte außzufiſchen/ was etwann bey Hooff vorgienge/ vnd dem Printzen zuvbertragen.
Als nun der Cardinal Mazarini dieſes gemerckt/ bracht er es ſo weit/ daß der Hertzog von Orleans dieſem Abt den gantzen Handel verborgen/ vnd mit Vngnaden hernach von ſich gelaſſen/ ohne Zuſprechen.
Dieſes Hooffſtuͤcklein verderbte den Printzen die Sach/ da ſie meineten/ es koͤnte jhnen gar nichts verborgen ſeyn: darzu nochkommen/ daß die Koͤnigin vff den achtzehenden Tag Jenners/ allen Verdacht zu vermeyden/ zu dem Printzen von Condé geſagt/ Sie wolte den Deſcouſtures, als den fuͤrnemſten Vrheber deß Vnweſens in der Statt vnd in dem Parlament/ greiffen/ vnd durch das Thor Richelieu nach Bois de Vincennes fuͤhren laſſen/ weil ſie nun beſorgte/ der von Beaufort wuͤrde jhn mit Gewalt wollen retten/ hette ſie deß Koͤnigs Kuraſſierer vnd leichte Pferd verordnet/ gedachten Deſcouſtures zu greiffen/ vnd ſicherlich hienzufuͤhren.
Dieſe Voͤlcker funden ſich vff gegebene Ordre im Schlag vier Vhren vff dem Roßmarck/ zu welcher Stund die Printzen mit dem Hertzogen von Longueville ſich ſolten in dem Koͤniglichen Pallaſt zu Raht finden.
Wie ſie nun alle drey ſich eingeſtellet/ vnd vff die Gallery gangen/ da man ſonſten pflegt Raht zuhalten vnd die Koͤnigin gegruͤſſet/ funden ſie zur Stelle den Cantzler vnd Servien: wie der Abt de la Riviere herzu trat/ verwiß jhm der Printz/ daß Jhre Koͤnigliche Hoheit der Hertzog von Orleans den Pfachnern beyſtuͤnde.
Als nun die Antwort ſiel/ Jhre Koͤnigliche Hoheit lieſſe ſich von jhm dem Abt nicht regieren/ daruff harte Wort gefallen/ den Abt zuſchrecken/ welcher dann hiermit ſein Abſchied genommen/ alſo daß die erwehnte fuͤnff allein blieben.
Wie nun der Cardinal zwiſchen vier vnd fuͤnff Vhren verſtanden/ daß alles Zuvollziehung deß Rahtſchluſſes bereit waͤr/ ſprach er zu Comminges, der Koͤnigin Leibguardi Leutenant/ es waͤre Zeit der Koͤnigin Befehl zuverrichten.
Wie nun Guitault, Capitain derſelben Guarde Ordre bekommen/ befahler dem Fenderich Creſſy, den Hertzogen von Longueville in eben der Zeit anzuhalten/ wann Comminges den Printzen von Condé, vnd er den Printzen von Conty wuͤrden bekuͤmmern.
Wie ſie nun alle drey hienein getretten/ ſprach Guitault zu dem Printzen/ Es waͤr jhm leyd/ daß er vom Koͤnig vnd von der Koͤnigin Ordre haͤtte/ ſeine Perſon Handveſt zumachen/ aber er waͤr ſchuldig Jhren Mayeſtaͤten zugehorſamen.
Weil nun der Printz meinte/ es waͤr nur ein Boſſen/ ſprach er/ das iſt luſtig/ Guitault ſagt/ er hab Ordre mich zu arreſtieren; antwortet Guitault, Ja er haͤtte ſolch Ordre.
Sprach der Printz; was hab ich gethan? hab ich dem König vnd der Koͤnigin abſonderlich nicht allezeit wohlgedient?
Eben dieſes ſagten Comminges vnd Creſſy dem Printzen von Conty vnd dem Hertzogen von Longueville, in Gegenwart deß Cantzlers/ dẽ der Printz bathe/ der Koͤnigin zuſagen/ er erſuche ſie zũ allervnderthaͤnigſten/ ſie wolte jhn doch reden hoͤren: welches der Cantzler gethan/ vnd zur Antwort bracht/ die Koͤnigin lege vff jhrem Bett vnd ruhete/ alſo daß man keines Wegs mit jhr reden koͤnte.
Der Printz bathe auch den Servien, dem Cardinal zuſagen/ er haͤtte jhn wohl moͤgen anreden/ vnd verſichern/ wie er ſein Diener/ vnd ſolches jhm allezeit bezeugt haͤtte/ vnd noch juͤngſt proteſtieret.
Servien gieng hien/ kahm aber nicht wieder.
Alſo bald tratten zwantzig Soldaten hieneln/ vnd wurden die Gefangene durch die heimliche Stiege an der Gallery hienunder gefuͤhrt/ gegen dem Garten/ in Seſſeln getragen zum hindern Thor hienauß/ gegen deß Mazarini Pallaſt in deß Guitault Gutſch mit ſechs Pferden geſetzt/ da viertzehen Soldaten vffpaſſeten vnder dem Graffen Mioſſan, in deme die vbrige Voͤlcker anderſtwo warteten.
Weil nun die Ordre geaͤndert worden/ vnd nicht allen zukom̃en/ fandẽ ſich nur dreyſſig Reuter zur Stell/ an ſtatt zweyhundert.
Sie eyleten ſo faſt/ daß der Wagen vmbfiel/ darumb der Printz vnder ſelbem Tumult zu dem Graffen Mioſſan geſprochen/ wann er ſein Freund waͤre/ koͤnte er es nun am allerbeſten bezeugen/ zumahler wohl verſtuͤnde/ wiehoͤchlich er jhm ein ſolchen Printzen koͤnt verobligieren.
Vnd zu den Reutern/ jhr Herꝛn/ jhr ſehet mich hie weit in anderem Zuſtand/ als in der Schlacht bey Lentz.
Der Graff antwortet/ Ach gnaͤdiger Printz/ nicht ſetzt meine Redlichkeit vff die Prob; ich bin deß Koͤnigs/ vnd thue mein Ampt.
Wie nun dieſe Poſt eylend zuruck kommen/ ließ man ein Koͤnigliche Lackeyen zu Fuß hiengehen/ vnd dem Præſident Perrot anſagen/ der Printz fordere jhn in den Koͤniglichen Pallaſt.
Er verwundert ſich/ daß der Printz niemand von ſein eygenen Leuthen geſchickt haͤtte; ſetzt ſich zu Wagen/ vnd wurd vff der newen Bruͤck von der Hauptwacht angehalten/ in deß Chevaliers de Guet Hauß/ vnd nach zweyen Tagen au Bois de Vincennes auch gefuͤhret.
Der Ruff gieng in der Statt/ der von Beaufort waͤr gefangen/ aber aller Tumult ſtillete ſich/ als derſelb vff Befehl ſich allenthalben ſehen lieſſe:
ſo fern/ daß auch etliche Frewden Fewr machten/ weil der Friedenſtoͤrer/ der ſich ſelbſten wolte zum Koͤnig machen/ vnd an der Statt Pariß raͤchen/ nunmehr erdapt waͤr.
Nun hatte der Printz von vnderſchiedlichen Orthen ſich warnen laſſen/ aber alles in Wind geſchlagen/ weil er ſich vff den Abt verlaſſen/ der jhm zugeſagt/ alles vnd jedes anzubringen/ ob ſchon ſeine Fraw Mutter jhn auch gebetten/ nicht nach dem Koͤniglichen Pallaſt zugehen.
Das allererſte Wort von dieſem Arreſt thet die Hertzogin von Eguillion, ſo bald ſie von deß Hertzogen zu Richelieu Heuraht vernommen/ wie auch daß der von Bar den Hafen in Normandy im Namen der Koͤnigin nicht haben moͤgen/ weil der Printz hiedurch ſuchte/ gantz Normandy in ſein Gewalt zubringen.
Dann den 26. Decemb. juͤngſt verwichen/ ſchickte der Printz nach dem Hertzogen von Richelieu, fuͤhrt jhn nach Try, zu der Hertzogin von Longueville, gab jhm das Frawlein de Ponts, deſſen von Vigean Dochter/ kehrt den folgenden Tag wieder nach Pariß/ nach dem er das newe par Eheleut au Havre de Grace verſchickt:
Daruͤber ward die Hertzogin von Eguillion, welche jhren Nefen von Richelieu mit dem Fraͤwlein von Chevreuſe vermaͤhlen wollen/ wieder die alte von Vigean, jhre geheimbſte Freundin ſich hefftig erzoͤrnete/ obſchon dieſelbe proteſtiert/ ſie haͤtte nichts darvon gewiſt.
Sie ſtellet die von Chevreuſe an/ daß durch Einſprechen der Hertzogin von Orleans derſelbe Hertzog drein verwilligte/ vnd mit dem Abt de la Riviere nichts heimlichs mehr redete; Alſo daß die von Chevreuſe, die von Monbaſon mit dem gantzen Hauß Vendome, ſonderlich aber der Cardinal/ dẽ Abt bey Jhro Koͤniglichen Hoheit vervnglimpfet/ weil ſie in Erfahrung gebracht/ der Printz wolte den Abt zum Cardinal machen/ wann er die Heimlichkeit vbertruͤge/ im wiedrigen aber den Geyßberg hinauß jagen.
Hiernechſt wurden der gefangenen Printzen Voͤlcker/ ſo in zehen Regimentern beſtunden/ abgedanckt.
Die Alte von Condé dorffte in Pariß nicht bleiben/ konte zu Roven nichts außrichten/ wolte au Havre de grace nicht eingenommen werden/ drumb zog ſie in das Schloß Dieppe, aber die Koͤnigin wolte jhr nicht geſtatten daſelbſt zubleiben/ ſondern verordnet/ ſie ſolte vff jhrem Eygenthumb wohnen/ wann es nur in keiner Veſtung waͤre.
Die eygentlichen Vrſachen/ warumb dieſer Arreſt vorgangen/ finden ſich in der Koͤniglichen Declaration, an das Parlament/ vnder dem 20. Jenner/ 1650. mit dieſen Worten.
Liebe Getrewe: die Reſolution/ ſo wir durch Erinnerung der Regierenden Koͤnigin/ vnſer hoch geehrten Fraw vnd Mutter/ ſind zufaſſen genoͤtiget worden/ vns vnſerer Vettern/ der Printzen von Conde, Conty vnd Longueville Perſonen zuverſichern/ iſt zu Fortſetzung vnſer Regierung ſo gar wichtig/ daß ob wir ſchon vielmahl anders/ als dem hoͤchſten Gott allein vmb vnſer Thun vnd Regierung Rechenſchafft zuthun ſchuldig/ wir gleichwohl fuͤr gut angeſehen/ es koͤnne euch vnd dem gemeinen Weſen nichts zu fruͤhzeitig kund gethan werden/ damit alle vnſere Vnderthanen/ wann ſie wegen der jenigen hoͤchſten Noth/ in welcher durch gedachter beyder Printzen vnd deß Hertzogen beginnen wir vns befuͤnden/ Bericht eingenommen/ da wir/ viel vnerſchoͤpffliches Vnheyl/ ſo dieſem Koͤnigreich dannenhero bevorſtuͤnde/ vorzubeugen ſo weit ſind gegangen; jhren Eyffer deſto hefftiger bezeugen/ vnd ſampt vnd ſonders jhre Vorſorg vnd Vermoͤgen/ zu dem Ziel einer beſtaͤndigen Ruhe im Koͤnigreich/ ſo wir vns vornehmen/ herbey tragen.
Nach dem wir durch die Erfahrung erlernet/ daß kein ander Mittel nicht iſt/ vnſere offene Feinde zur Beſcheydenheit zubringen/ welche dañ bey dem Friedenſchluß nicht anderſt ſperrẽ/ als in der Hoffnung/ es moͤgten die jenige Trennungen/ ſo dieſem Staad ein geraume Zeit hero hart zu geſetzet/ denſelben endlich gar vber ein Hauffen werffen/ davon wir durch Goͤttlichen Beyſtand jhn verhoffen zuverwahren.
Wir verſichern vns/ es werde die gantze Chriſtenheit vnſer Gelindigkeit vnd ſanfftes Fuͤrhaben/ ſo wir von der Zeit/ als wir zur Cron kommen/ vor Augen gehabt (welche dahien gangen/ daß man etwann einer Bloͤdigkeit zu regieren beygemeſſen/ was lauter Guͤte/ oder auch Vorſichtigkeit auß andern mehr erheblichern Nachdencken vnſer Seits geweſen) vnvergeſſen ſeyn/ vnd einem jeden leichtlich vorbilden/ daß wir das letzte Mittel nicht anders ergriffen/ als weil wir befunden/ daß kein anders nicht wircken koͤnne.
Vnd frey her auß zubekennen/ als man vber dem Arreſt eines Printzen vnſers Gebluͤths/ den wir allezeit inniglich geliebet/ der auch ſonſten wegen vieler hohen Tugendẽ/ ſo jhm eygentlich gebuͤhrn/ zubeobachten; eines Printzen/ der ſo manchen Sieg wieder vnſer offene Feind erhalten; vnd darbey ſeine Mannheit herfuͤr laſſen leuchten/ Raht hielte: Jſt gewiß/ daß ob ſchon derſelb der jenigen beſondern Herꝛlichkeit/ zu deren Preiß wir jhm Mittel in die Haͤnde geſtellt/ Anfangs mißbraucht/ vnd daß ſein Beginnen bey vnderſchiedlichen Vorhaben/ ſo er verrichtet/ vns jederzeit in rechtmaͤſſiges Mißtrawen geſetzt; haben wir nichſto weniger nicht ohn euſſerſtes Wiederſtreben/ zu ſeinem Arreſt vns verſtehen koͤnnen/ haͤtten auch ferner alles/ was in ſeinem Thun vor boͤſes vnderlaufft/ vngeandet laſſen hiengehen/ wann nicht die Gefahr vor Augen ſchwebete/ ob wir dieſes Koͤnigreich wolten zerreiſſen ſehen:
Wann wir nicht gleichſam mit dem Finger beruͤhrt/ daß auff dem jenigen Wege/ ſo dieſer Printz bißher betretten/ vnd auff welchem er taͤglich weit fortgienge/ eines oder das ander Vnheyl vnvermeidlich waͤr/ daß nemlich er ſich ohn erhohlen ſtuͤrtzte/ oder daß dieſes Koͤnigreich/ neben gaͤntzlicher Vernichtigung vnſers Anſehens/ an deren Erhaltung dannoch fuͤrnehmlich Ruhe vnd Wohlfart deren vns von Gott vndergebenen gehorſamen Voͤlckern hafftet/ zutruͤmmern fiele.
Nun iſt allen vnd jeden Menſchen faſt angebohren/ daß ſie jhr eygene Wercke lieben/ vnd daß ſie ſo viel muͤglich/ deſſelben Stand vnd Wuͤrden ſuchen zuverwahren; dunnenhero niemand zweiffels ohn wird erachten koͤnnen/ daß wir/ nach dem wir vnſerm erwehnten Vettern Anlaß geben/ ſich in Kriegshaͤndeln/ ſo wir jhm anvertrawt/ beruͤhmbt zumachen; auch ſein Hauß/ vnd ſeine Perſon mit allerhand Wolthaten vberhaͤuffet/ vns ohn ein euſſerſte Nothwendigkeit nicht haͤtten bewegen koͤnnen laſſen/ die Frucht aller ſolcher Gnaden zuverlieren/ vñ vnſers gedachten Vettern Dienſten/ die er vns ferner haͤtte leyſten moͤgen/ wie dañ auch ſeines Rahts vnd Verrichtens/ bey dieſen ſchwerẽ Laͤufften/ die gemeiniglich bey langer Minderjaͤhrigkeit ſich begebẽ/ vns ſelbſt zuberauben/ wann er ſich nicht ſo gar weit/ wie er gethan/ auß dem Wege ſeiner Schuldigkeit haͤtte gelaſſen/ ſondern ſeinen Ehrgeitz einziehen/ vnd ſich begnuͤgen koͤnnen/ als der allerreicheſte Vnderthan in der Chriſtenheit heut zu Tag befindlich/ zu leben.
Vnd fuͤr wahr/ wann man die hohe Staffeln/ die in ſeinem Hauß ſind/ ſo wol an Aemptern/ als Verwaltungen etlicher Provintzen/ Veſtungen oder auch Landguͤttern/ Baarſchafft/ vnd Kirchen Einkom̃ungen/ will erwegen/ wird man geſtehen/ daß einmahln/ noch in ſo kurtzer Zeit/ auff einiges Hauß/ weder ſo viel noch ſo anſehnliche Gnaden zum Vberfluß ſind vergeben/ wie wir von Anfang vnſer Regierung gedachtem vnſerm Vettern gethan haben/ noch nicht zuwehnen alles was wir ſeinen Anverwandten vnd Freunden/ vmb ſeinet willen/ vnd wegen ſeiner Bitte/ wiederfahren laſſen.
Als kan er in keiner Abred ſeyn/ daß er von vnſer einigen Freygebigkeit beſitze/ wz er vor Aempter vnd Gubernamenter inhat/ weil durch zeitlichen Hientrit/ vnſers Weiland liebſten Vettern/ deß Printzen von Conde ſeines Vatters/ alles war ledig worden/ vnd damahlen es in vnſer vollen Freyheit ſtunde/ ſolche andern Perſonen/ die wir damit haͤtten wollen begaben/ vnd jhm vorziehen/ zuverleyhen.
Damit wir aber die Sach etwas hoͤher anfuͤhren/ kan ſich jedermaͤnniglich erjnnern/ daß ſo bald die Regierende Koͤnigin/ vnſer hochgeehrte Fraw vnd Mutter/ das Vngluͤck erſehen/ welches der Himmel vber Franckreich durch den Verluſt deß vorigen Koͤnigs/ vnſers hochgeehrten Herꝛn vnd Vattern/ wolte zur Straff fuͤhren/ man auch nichts weiters von Wiederbringung ſeiner/ dem Koͤnigreich ſo koͤſtlichen Geſundheit hoffete/ dieſelbe ſich ſonderlich bequembt/ vnſerer gedachtẽ Vettern Affection zugewinnen/ darauff alſo bald die Verordnung gethan/ daß ſie zu einer Regentin in deß Koͤnigs Sinn gegen denen beſtimbt wuͤrde/ denen dieſer groſſe Fuͤrſt am mehreſten trawete/ daß ſie vmb jhn waͤren/ auff daß ſie jhn bewegte dem gantzen Hauſe verſchiedene Gnaden zuerweiſen.
Jhr Anſtalt ward ſo gluͤcklich zu Werck gericht/ daß/ vneracht der Koͤnig dafuͤr hielte/ er haͤtte bereyt viel vmb jhret willen gethan/ in dem er kurtz verwichener Zeit zuvor dem Hertzogen von Anguien ſeine fuͤrnehmſte Armeen vndergeben:
Da dann Anfangs ſo viel Wiederſtrebes er gefunden/ daß er auch beſchloſſen hatte/ jhn nach Burgund abziehen zulaſſen.
Doch vnderließ man nicht/ jhn noch zubereden/ daß erwehntem vnſerm geweſenen Vettern dem Printzen von Conde einige Ehr gethan/ die derſelb jederzeit zum aller hoͤchſten gewuͤnſeht hatte/ daß er nemlich zu Raht gezogen wurde/ ja als dz Haupt die oberſte Stell vertrette.
Etliche Tag hernach verſahe man jhn mit dem Ambt deß Grand Maiſtre in Franckreich/ ob ſchon der Koͤnig/ wie jederman weiß/ das Ampt geſinnet war gaͤntzlich auffzuheben.
Zu folg deſſen hat die Koͤnigin/ von den erſten Tagen jhrer Regierung jhm in vnſerem Namen die Schloͤſſer Chantilly vñ Dampmartin verehrt; dannenhero jederman/ ſo Chantilly geſehen/ Vrſach zuſagen genommen/ ſolches waͤr die ſchoͤnſte Verehrung/ ſo jemahls ein Koͤnig einer einigen Perſon gethan haͤtte.
Man verſtattet jhm vber das/ vnſers geweſenen Vettern/ deß Hertzogs von Bellegarde Herꝛſchafft zukauffen/ in welcher das Schloß Bellegarde begriffen ſich befande/ vnd wegen eygener Beſchaffenheit/ auch in Anſehen der Gubernamenten vnſers gedachten Vettern/ auß vnſerm gantzen Koͤnigreich jhm am fuͤglichſten gelegen/ darnach er auch jederzeit das groͤſte Verlangen getragen.
Vnd ob ſchon ſo viel vnd hohe Begnadigungen/ die auch zumahl auſſer der Ordnung ſeinem Vatter wiederfahren/ dem Sohn nicht weniger vortraͤglich waren/ als der allen Nutzen davon gezogen/ iſt doch die Koͤnig in ſo guͤtig geweſen/ daß ſie deß Hertzogen von Anguien eygener Perſon noch ſehr hoch anſehnlicht andere wollen ertheilen.
Alſo zahlt man auff vnſern Koſten vnſerm Vettern dem Marſchalck vom Hoſpital zur Wiederlag deß Gubernaments vber die Schampany; vnd damit noch einiges Schloß darzu kaͤm/ vergnuͤgt man dem Herꝛn vom Thubault das Gubernament vber Statt vnd Veſtung Stenay, daß nur dieſes vnd jenes auff einmahl erdachtem Hertzogen heimgienge.
Nach dem Todt vnſers geweſenen Vettern/ deß Printzen von Conde vbergaben wir auff einem einigen Tag ſeinem Hauß das Ampt Grand Maiſtre in Franckreich/ die Gubernament vber dieſe drey Landſchafften/ Burgund/ Breſſe vnd Berry, neben der vorigen vber die Schampany/ ſo ſie ſchon hatten/ ſampt dreyen Veſtungen/ dem Schloß zu Drjon, S. Jean de Laune, vnd Bourges, neben Bellegarde vnd Stenay, in deren Beſitz ſie waren.
Mehr dann zuviel Vrſach hatten wir zuglauben/ es wuͤrde keine Begierd etwas zubeſitzen/ oder ſich zuerhoͤhen vnerſaͤttlich ſeyn/ die durch ein ſo groſſen Außfluß allerhand Wohlthaten ſich nicht ſolte voͤllig abſpeiſen laſſen.
Auch gab vns erwehnter vnſer Vetter dazumahln außfuͤhrliche Verſicherung/ ins kuͤnfftige nimmer nichts mehr zuſuchen/ in dem erſelbſt geſtanden/ vnd vnverhohlen offentlich ſagte/ was er vor Dienſt haͤtte erwieſen/ oder der Cron noch erweiſen moͤgte/ deßwegen allen koͤndte er mit Beſcheidenheit nichts weiters begehren/ als was wir bereyt jhm zum beſten gethan haͤtten.
Gleich wohl vergieng wenig Zeit/ da er andere hohe Forderungen/ ſo er auff weit geſuchte/ vnd vnrechtmaͤſſige Fuͤß ſetzte/ angebracht/ vnd ernewerte/ deſto beſſer zu ſeinem Zweck zugelangen/ ſein Wiederwillen/ deſſen er ſich im Jahr zuvor hatte vermercken laſſen/ daß wir nemlich die Koͤnigin/ vnſere hochgeehrte Fraw vnd Mutter verſchen haͤtten mit dem Ampt deß Grand Maiſtre in Franckreich/ als welcher das Haupt vnd General Auffſeher iſt zur See/ der Seglung vnd Kauffmanſchafft in Franckreich/ ſo durch den Todt vnſers Vettern deß Hertzogen von Breze, ſeines Schwagern/ ledig worden/ eben als wann er ein beſonders Recht gehabt haͤtte/ alle Aempter/ ſo ſeine Anverwandten bey jhrem Leben beſeſſen/ erblich auff ſein Hauß zubringen.
Vnd wolte ſich auch nicht erinnern laſſen/ daß er ſich wircklich begeben/ vnd verziehen/ vnſ wegen beruͤhrten Ampts nicht weiter anzulangen/ als wir jhn mit ſo vielen andern begnadigten/ die nicht weniger anſehnlich durch ſeines Vatters Ableiben waren/ welcher dem Hertzogen von Breze kurtz gefolgt.
Vber diß alles hatten wir vns den letzten Verſuch/ jhn zubefriedigen/ vorgenommen/ in dieſer Hoffnung/ es wuͤrde das zunehmende Alter ſein außſchweiffen/ vnd ſein vnmaͤſſigen Eyffer ſich zuerheben/ vmb etwas abkuͤhlen:
Darumb wolten wir jhme ein mahl vor alle/ alle Gelegenheit anders mehr zubegehren/ durch eine groſſe Begnadigung benehmen/ gaben jhm das Maß allerding voll/ vnd bewilligten jhm/ auff das jenige verſprechen/ ſo er vns wiederhohlte nimmermehr nichts zufordern/ ein newe Gutthat/ welche etlicher maſſen die vorige all vbertroffen/ daß wir jhm vber alle Orth in Burgund vnd Berry/ ſo er ſchon innen hatte/ neben Stenay, auch Clermont, als eine Verehrung/ zum eygenthumb vberlaſſen/ ſampt allem Einkommen; wie auch die zu Stenay vñ Iamets, ſo gar nahe hundert tauſend Pfund jaͤhrlicher Renten ertragen.
Nach dieſem haben wir vnſerm Vettern/ dem Printzen vom Conty, im zwantzigſten Jahr ſeines Alters geſtattet/ in vnſere Rahtſtellen zutretten/ ob ſchon ſein Bruder vnd Schwager bereyt driñen waren/ neben hundert tauſend Pfund Jahrgeld/ der Veſtung Dan villers, ſo man dem Herꝛn Danevoux, weil er darmit verſehen war/ anderwertlich muͤſſen vergnuͤgen; auch vnder ſeinem Namen vnderſchiedliche hauffen an Reuterey vnd Fußvolck auffgerichtet.
Wir melden keines Wegs ſo viel andere vnderſchiedliche Begnagungen/ die wir vnauffhoͤrlich vnſerm Vettern/ dem Printzen von Conde ertheilt/ vnd allein genugſam waͤren/ einen andern Geiſt/ ſo wenig der auch nach der Schnur gienge/ zubegnuͤgen/ als da ſind die merckliche Summen an Baarſchafft/ die wir jhm alle Jahr gegeben/ vnd alle Steigerung der vor jhn/ oder ſein Geſchlecht/ ja auch vor ſeine Anverwandten/ wann er ſie begehrt hat.
Wir melden nicht/ daß wir allezeit ſeine Bitt beobachtet/ auch nicht ſeine Patenten/ wegen deß Hertzoglichen Stands/ die Befoͤrderungen zum Marſchalck Ampt in Franckreich/ ſeine manche Kriegszuͤge/ darbey wir jhn gebraucht/ ſeine ſo viel vnd manche Kriegs- vnd andere Aempter allerley Gattung/ ſeine Apteyen vnd Biſchthummer/ verſchiedene Gubernament/ ſo man vber gewiſſe Faſſungen auff ſein Befoͤrdern ſolchen Perſonen geben/ die ſich an jhn hielten.
Endlich ruffen wir Gott zum Zeugen an/ daß kein Fleiß zuerdencken/ den wir nicht ins Werck gericht/ ſo wohl gegen jhn/ als denjegen/ ſo etwann vertrawlich bey jhm waren/ ſeinen Geiſt auffzuhalten vnd zuvergnuͤgen.
Vnd ſind in dieſem Paß ſchuldig zubezeugen/ daß vnſer wertheſter vnd liebſter Vetter/ der Hertzog von Orleans, weil er der Cronen Ruh vnd vnſere Dienſte allein andern Intereſſe vnd beſonderem Bedencken vorzieht/ vns ſelbſten ſolchen Gedancken allzeit erhalten/ auch ſolcher geſtalt gemeltem Printzen/ vnd deſſelben vergnuͤgen viel geholffen.
Es iſt aber alles ohne Frucht geweſen/ weil keine Begnadigung/ keine Verleihung/ kein Vertrawen ſeinem außgelauffenen Ehrgeitz einige Schrancken ſetzen koͤnnen.
Die Beſchaffenheit vnderſchiedlicher Forderungen/ ſo er nach vnd nach vorgebracht/ deren man ſich auch mit Lindigkeit vnd Prudentz geſucht zuentſchuͤtten/ kan von ſeinen Gedancken/ vnd außſchweiffendem Geiſt vrtheilen laſſen.
Bald hielt er inſtaͤndig an vmb eine Armee/ die Graffſchafft Burgund einzunehmen/ mit der Bedingung/ daß er dieſelbe hernach frey vnd Souverain beſitzen moͤgte; bald begehrt er/ wir ſolten jhm Graͤvelingen/ Duͤnkirchen/ vnd alles was vnſere Waffen in Flandern gegen der offenen See/ in vielen Jahren erobert/ einraumen/ ſolche auch frey vnd Souverain zubeſitzen.
Mitten in dem letzten Feldzug/ da eben vnſere Armee in Flandern weit war hienein geruckt/ vnd man ſie nicht ſchwaͤchen konte/ man haͤtte ſie dann in Gefahr einiger harten Schlappen wollen ſetzen/ ſucht er/ man ſolt all ander Abſehen/ den Feinden ein Abbruch zuthun fahren laſſen/ ja auch vnſere Graͤntzen/ vnd vnſere feſte Orth in die Noth jhres An- vnd Vberfals ſtecken/ vnd ein groſſen hauffen Reuterey von gemelter vnſer Armee abziehen/ vnd auff Luͤck gehen laſſen/ deß Printzen von Conty, ſeines Bruders Vorhaben wegen der Coadjutorej deſſelben Biſchſtumbs zu vnderſtuͤtzen/ dadurch die Feſtungen/ ſo er auff der Maaß hat/ vnd das Gubernament vber die Schampany deſto anſehnlicher zumachen/ neben einem groſſen Staad/ den er ſelbiger Enden gedachte vff zurichten/ wie wir hernach melden ſollen.
Dieſes alles gibt durch viel denckwuͤrdige Vmbſtaͤnd klaͤrlich zuverſtehen/ wie hoch jhm die Souverainitet im Kopff geſtocken welche Gedancken in einem gantz hitzigfeurigem Geiſt/ wie der ſeinige iſt/ deſto mehr gefaͤhrlicher ſind/ weil wir anderwertlich wohl berichtet worden/ daß er/ wann er bey ſeinem Vertrawten ſich befunden/ dieſe ſehr ſchaͤdliche Regel offt im Mund gefuͤhret/ Mann moͤge alles thun vmb ein Koͤnigreich.
Ob ſchon in einem Koͤnigreich/ welches auff ſo veſten Gruͤnden ſtehet/ als diß vnſerige/ vnd zwar fuͤrnehmlich auff der Liebe/ vnd auff der vnbeweglichen Trew/ ſo alle Frantzoſen vor das Recht/ vnd vor die Perſon jhrer Koͤnige von Natur haben/ ein ſo vergreifflicher Gedanck/ als dieſer ſchier allzeit die Straff/ oder den Vndergang denen ſo damit vmbgangen/ nach ſich gezogen; wuͤrden wir gleichwohl hiendanſetzen/ was wir ſo wohl vns ſelbſten/ als vnſern trewen Vnderthanen ſchuldig ſind/ wañ wir dieſem allen/ ſo mit der Zeit die Mittel zu Verrichtung eines ſo gar vngerechten Vorhabens koͤnte beſchleunigen/ nicht vorbeugen ſolten.
Dann wann gleich die Wort/ ſo er hieruͤber laſſen lauffen/ was er im Hertzen hatt/ nicht entdeckete/ iſt doch gewiß/ daß/ bey ſcherpffer Beleuchtung alles ſeines Thuns/ nach dem wir zur Cron kommen/ niemand in Abred ſeyn wird/ daß er einen gantz gefaſten Vorſatz gehabt/ ander Vnheil in dem Koͤnigreich anzurichten/ welches kein geringer Gegenmittel/ als wir jetzund gebraucht/ erfordert/ ſintemahl er offentlich nach einem ſolchen Gewalt getrachtet/ dafuͤr wir vns zufoͤrchten haͤtten:
Daß ſein Vorhaben geweſen/ die Koͤnigliche Hoheit dergeſtalt zuſchmaͤhlern vnd zuerniedrigen/ daß/ wann er ſich durch vnderſchiedliche Mittel der fuͤrnehmſten Orth deß Königreichs bemaͤchtiget oder verſichert/ vnd durch Schuldigkeit/ Forcht oder Nutzen die jenige/ ſo in Anſehen waͤren/ oder einige gute Qualitaͤten haͤtten/ jhme verknuͤpfft/ er hernach zu allenzeiten ſich allen offentlich koͤnte wiederſetzen/ was vnſer Will ſeyn moͤchte/ nur wann derſelb mit dem ſeinigen nicht vbereinſtimmete/ ohne Forcht/ Verwirrung vnd Krieg/ nach ſeinem Nutzen oder eygenem Sinn/ im Königreich erwecken/ aller Begebenheiten die fuͤr fielen/ ſich mit Nutzen zu mehrer Erweiterung ſeines Gluͤcks zubedienen/ vnd endlich/ alles wohl zufaſſen/ damit er bey vnſer Minderjaͤhrigkeit vns in ſolchen Stand koͤnt ſetzen/ daß wir bey Antrettung der Re- Regierung nicht mehr haͤtten als den Namen vnd den Schein eines Koͤnigs/ er aber in der That allen Gewalt vnd Anſehen erhielte.
Diß iſt fuͤrwahr die allergelindeſte Außlegung/ die man vber ſein bißhergefuͤhrtes Thun machen koͤndt/ fuͤrnehmlich von der Zeit an/ da jhm der hoͤchſte Gewalt/ ſo wir jhm vber vnſere Armeen hatten anvertrawet/ Anlaß zu groſſem Anſehen geben/ da er ſehr viel newgebackene Leuth erhoben/ als er ſonſt ſich in Poſſeß an ſehnlicher hohen Stellen befunden/ die wir jhm nach vnd nach heimgewieſen/ damit wir jhn zur Danckbarkeit vermoͤchten/ daß er kein andere Gedancken haͤtte/ als vns wohl zudienen.
Es war aber von derſelben Erkaͤntlichkeit/ die wir vns hatten eingebildet/ ſehr weit gefehlet; dann damahls hat er angefangen die Larff abzuziehen/ vnd vor allen Dingen ſein groſſen Credit wollen ſehen laſſen/ damit niemand anders wohin ſeinen Gang nehme/ als zu jhm/ wann einig Begnadigung bey vns zuerlangen/ oder Beſtraffung einiges Verbrechens abzuwenden kahm/ in welchem Paß die verborgene Practicken/ die er zuvor gemacht hatte/ nemblich alle Officierer vnſerer Kriegsvoͤlcker/ vnd zuvorderſt die Frembde/ die vns dienen/ zu ſeinem Willen zuhaben (darauff er dann ein gantz abſonderlichen Fleiß gelegt hatte) zu offentlichen Haͤndeln außgebrochen/ damit er ſie gewinne/ vnd jhm gantz vnd gar anhaͤngig machte.
Damahls ließ er klaͤrlich ſehen/ daß vnſere Dienſte in ſeinem Vorſatz allzeit den geringſten Theil bey ſeinen Kriegsgeſchaͤfften/ ſo er vnderfangen behalten; dieweil er bey der hoͤchſten Noth/ als vnſern Armeen immer ſolches Haupts benoͤthigt/ das ſeinem Stand vnd Anſehen gemaͤß waͤr/ vnder ſchiedliche Maͤngel/ die von vnſerm letzten Vnweſen noch herruͤhreten/ zuerſetzen/ er ſich deß Commando vber vnſere Armeen emtzogen/ welches er doch ſonſten mit ſo groſſem Eyffer pflegte zuſuchẽ/ nur damit er ſich gantz vnd gar dem Hoff-Weſen/ vnd ſeinen trewhertzigen ergeben koͤnte/ weil er vermeinet/ jetzt waͤr die Zeit kommen/ die verhoffte Fruͤchten einzuſamblen/ wañ er in allen Feld-Zuͤgen ein Haupttreffen auff dieſe Regel/ die man jhn offt hoͤren außlegen/ wagte/ ſo er das Feld erhielte/ mehrete er ſein Anſehen/ vnd haͤtte ſcheinbahre Vrſachen/ etwas mehrer Belohnung zubegehren; im Fall er aber vnden laͤge/ vnd dennoch vnſere Sachen in Vnordnung geriethen/ man ſeiner deſto hoͤher wurde achten/ angeſehen man ſeiner als dann am beſten noͤthig ſeyn ſolte.
Dazumahl fieng er an jederman zu lieben/ mehr als ſonſten; auch alle Gubernatorn der feſten Orth vnauffhoͤrlich zuerſuchen/ wie auch alle andere/ ſo einige Ampt/ daran was gelegen/ beſitzen; oder die wegen deß vorigen Abſterben/ oder durch andere Mittel herfuͤr zukommen verſichert/ in dem er ſich ſelbſt verpflicht/ daß er vns keine Ruhe wollen laſſen/ was einer oder der ander ohne Vnderſcheid/ wer ſich nur bey jhm angemeldet/ begehren ſolte/ vnd gar nichts bedacht/ ob ſolches dem Koͤnigreich vor- oder nachtraͤglich ſeyn wuͤrde; alle Malcontenten vnderhalten/ derſelben Klagen geſchmeichelt/ vnd jhnen Beyſtand verſprochen/ ſich vnderſtanden alle die jenige/ ſo auß danckbarem Gemuͤth/ oder guter Zuneygung ſich an vns hielten vnd jhre Schuldigkeit thaͤten/ abzuwenden/ in dem er den Preiß/ der von vns vrtheilten Begnadigungen verringert; oder jederman wollen bereden/ man koͤndte ins kuͤnfftige durch niemand anders/ als durch jhn etwas erhalten.
Dazumahl hat er denen/ die bey jhme Dienſt ſuchten/ Ard vnd Pflicht aufferlegt/ blindlingen gegen vnd wieder jederman/ ohne Vorbehalt der Perſonen oder Qualitaͤten zuverfahren/ auch offentlich auff vnderſchiedliche Weiß alle die jenige verfolgt/ die neben jhm dieſe Pflicht nicht wollen eintretten.
Dazumahl hatte ein jeder/ der ſich zu jhm thaͤt/ ſo viel Verdienſt vnd Tugend/ daß er ohne Noth allen andern in gleichem Begehren wuͤrde vorgezogen.
Werbey ſeiner Schuldigkeit blieb/ vñ kein ander Abſehen hatte/ als vns wohl zudienen/ war immerzu foyg/ vnd nichts guͤltig; aber in einem Augenblick zu einem groſſen Mann/ auch wuͤrdig zu allerhand Verrichtungen/ vnd guter Belohnung/ ſo bald er zu ſeinem Vorhaben ſich euſſerſt verlobte.
Welches ein gewiſſer ſicherer Weg war/ wie einer von nichts zu Tugenden/ vnd von Vngeſchicklichkeit zum Verſtand moͤchte gelangen.
Wie dann nichts gewiſſers war/ daß einer ſeine Freundſchafft vnd Schutz erlangte/ ſo bald er nur vnſere Gnad verſchertzte.
Dazumahl hat er ſich ohn Zahlbar viel bemuͤhet/ wie er moͤchte alle/ ſo an vnſerem Hooff/ oder in vnſer Leibguardy Dienſt haben/ an ſich ziehen; alle Verbrecher in Schutz genommen/ wann ſie ſich nur an jhn hangeten/ ob ſie gleich zuvor anderwertlich verbunden geweſen/ alſo ſeinen Hooff bekantlich zu einer Freyheit vor alle Laſter/ ſo vorgiengen/ gemacht.
Zumahl hat er angefangen vber Haupt zubegehren/ alles was leer wurde/ es waͤre gleich beſchaffen wie es wolte/ in allen Begebenheiten/ ſo wohl kleinen als groſſen/ den Kauff in die Hand geſetzt/ vnd gedrohet/ alles ſtehen zulaſſen/ ſein Weſen allein zu treiben/ vnd ſich forn an die Spitze der jenigen ſtellen/ ſo wieder vns waͤren:
Jn Summa/ dazumahl hat er ſeine Macht vnd Beſtaͤndigkeit vor die jenige/ ſo ſich zu ſeiner Parthey begeben/ ſehen laſſen ſich nicht vergnuͤgt/ daß er Begnadigungen außgebracht/ ſondern lieber gewolt/ daß die Welt glaube/ er erzwinge dieſelben mit Gewalt von vns:
Welches das Gubernament zu Pont de Arche bezeugt/ ſo er mit Gewalt wollen erhalten/ vnd zwar auff einen beſtimbten Tag.
Vnd im wiedrigen gab er vns zuverſtehen/ wie er hiengieng/ ein newes Fewr im Koͤnigreich anzuſtecken; dieweil er aber wohl erkante/ daß ſein Begehren wegen gedachten Orths ſehr verhaßt/ vnd ins gemein vor der Welt vervnglimpfft waͤhre/ macht er anfangs ein Geſchrey/ er triebe die Sach nicht anderſt/ als weil er ſich gegen dem Hertzogen von Longueville mit Worten verpflicht haͤtte/ den Orth zuwegen zubringen: mit dieſer fernern Erklaͤrung/ daß er nicht zuentſchuldigen waͤre/ wann er/ der mit ſo mancherley Gutthaten von vns/ der auch ſeine Sachen höher gebracht/ als kein Printz in Franckreich/ von anbegin der Monarchey niegehabt/ weder vor ſich/ noch die Seinigen/ nach Vollendung deſſelben Weſen/ ſolte fordern:
Derowegen ſchloſſen wir noch bey ſo geſtalten Sachen/ ſeine Vngeſtuͤmmigkeit zuſtillen/ vneracht der jenigen Weiſe/ ſo er gebraucht/ vnd benahmen jhm allen Vorwand/ newe Haͤndel anzufangen.
Aber ob ſchon der Vergleich deſſelben Handels durch vnſers liebſten Vettern deß Hertzogen von Orleans Haͤnde war gangen/ weil derſelb der Mittelsman ſeyn wollen/ die gemeine Ruhe zuerhaleen/ befand ſich den folgenden Tag/ daß man nichts verrichtet; daß es auch nicht eben der Mann war/ der den Abend zuvor ein gaͤntzlich Genuͤgen vnſerm erwehnten Vettern/ dem Hertzogen von Orleans bezeugt/ vnd das Wort/ hienfuͤhro wohl zudienen/ von ſich gegeben hatte.
Den folgenden Tag ließ er ſeine Kaltſinnigkeit ſpuͤhren/ daß man ſeine Zuneygung/ was aͤrgers anzuſtellen/ wohl merckete/ damit er ein newen Vortheil von vns erpreſſete/ in dem er ſich ſeiner Erklaͤrung nicht wollen erinnern/ ſo er hochbetheurlich hatte ernewert/ nach dem man jhm Pont de l’ Arche zugeſagt/ nimmer mehr nichts zufordern.
Weil nun die Koͤnigin ſo oͤfftern Abſpringens muͤde/ vnd die Wurtzel alles Mißverſtands auff einmahl/ wo muͤglich/ abhawen wolte/ ließ ſie mit Ernſt an jhn ſetzẽ/ daß er ſich rund er klaͤren ſolte/ was er dann begehre in Ruhe vnd ſeiner Schuldigkeit zuleben.
Darauff erklaͤrt er ſich/ er haͤtte wegen etlicher Heurahten Argwohn gefaſt (vber welche er gleich wohl nit nur die erſte Tag vber/ als da von Rede geſchahe/ ſeinen Beyfall hatte gegeben/ ſondern auch ein halb Jahr zuvor er ſelbſt darzu gerahten/ weil er ſie gar vortraͤglich hielte) weil er auch darneben vermercken laſſen/ wie er wuͤnſche/ daß die Koͤnigin jhm ein auffrichtige vnd gaͤntzliche Affection verhieſſe/ wie auch/ daß ſie die jenige wohl ſolte beobachten/ ſo er jhr jederweilen wuͤrde anbefehlen/ vnd jhm endlich Theil laſſen vberhaupt in allem/ was man von einigerley Sachen beſchlieſſen wuͤrde/ war die Koͤnigin zuvorderſt ſo guͤtig gegen jhm/ damit ſie jhm allen Vorwand deß Verdruß vnd Mißtrawens benehme/ vnd verſprache jhm/ daß in erwehnten Heurahten/ ohne ſeinen Gefallen nichts ſolte geſchloſſen werden.
Wegen der zween andern Puncten aber gab ſie jhm das Wort deſto freyer/ weil ſie ſich nicht zubeſinnen wuſte/ daß ſie darumb jemahls an jhr haͤtte jchtwas erwinden laſſen; hielte auch dafuͤr/ es waͤre vff jhrer Seit zuviel geſchehen/ als etwas vergeſſen worden.
Man ſpuͤhrete aber alſo bald auß ſeinem Thun/ zu welchem End er ſo vnnoͤthiges Verſprechen erfordert haͤtte/ vñ daß er darumb kein anderen Zweck geſteckt/ als nur damit er ein newen Schein haͤtte/ ſolche Verſprechen breyt zumachen/ vnd auff daſſelbe nur eines vnd das andere kuͤhnlichen zubegehren/ vnd damit deſto groͤſſern Hochmuth in das Werck zurichten/ was jhm nur in Sinn fiele/ vnd hierzu dienen moͤgte/ wie er deß Koͤnigreichs gantze Macht in ſein voͤlligen Gewalt braͤchte: wie er dann vier Tag hernach angefangen/ der Koͤnigin ſo freyer Correſpondentz/ die ſie jhm mit allen durch jhn begehrten Vmbſtaͤnden vnd Verſicherungen hatte zugeſagt/ zubegegnen/ in dem er nicht ſehlecht hien die jenige in ſeinẽ Schutz auffgenom̃en/ ſo es wieder vns begehrten/ ſondern vnderſchiedlichen Leuthen/ die vnſere Vngnad entweder vor aͤngſt/ oder durch juͤngſtes Verbrechen auff ſich hatten gezogen/ angeragen.
Vnſer Vetter/ der Marſchalck von Schamberg gerieth bald hieruff in Leib vnd Lebens Gefahr; auff welchen Zufall man anfangs vnder den Verwandten gedachtes Printzen zugangen/ vnd beſchloſſen/ er ſolte das Gubernament vber Statt vnd Landſchafft Metz vor den Printzen von Conty, der ſich ſonſten vnd das Biſtumb Metz bewuͤrbe/ begehren/ vnd auff alle Wege erhalten.
Die Koͤnigin vnſer hochgeehrte Fraw vnd Mutter/ wurde durch dieſes Dollhirns Vnbeſcheiden heit vnvmbgaͤnglich vervrſacht/ jhn nicht mehr vor ſich kommen zulaſſen; da erwehnter Printz alſo bald denſelben vnverhohlen in Schutz genommen/ gehindert/ daß er ſich nicht abweſend gemacht; vnd wolt die Koͤnigin noch zwingen/ jhn wieder vor ſich kommen zulaſſen; verlieff ſich auch durch ein vnertraͤglichen Fehler ſeiner ſchuldigen Ehrerbietung/ den kein Frantzoß ohn euſſerſten Vnmuth nicht kan erzehlen hoͤren/ ſo weit/ daß er gedrohet/ er wolte gedachten Dollhirn in ſeinen Hooff nehmen/ vnd alle Tag der Koͤnigin vor das Geſicht fuͤhren:
da man auch nicht außerheblichen Nachdencken vorgut angeſehen haͤtte/ vnd jhme Hoffnũg gemacht/ es wuͤrde die Sach ſich mit der Zeit wohl machen/ vnd er ſelbſt nicht beſorgt/ ſolches moͤcht jhm an andern guten Foͤrderungen/ ſo er eben zur ſelben Zeit triebe/ hinderlich fallen/ waͤr man in Gefahr geſtanden/ vnd vnſere hochgeehrte Fraw Mutter dahienein gethan geſehen/ daß ſie entweder ein ſolche Schmach von jhme haͤtte leiden/ oder alles euſſerſte/ ſolche von ſich abzuwenden/ ergreiffen muͤſſen.
Vnd wer hat die verſcheidene Partheyligkeiten/ die dem Königreich/ vnd vnſerm Willen ſo hoch nachtheilig geweſen/ vnd er bey dem letzten Vnweſen in Provence vnd Guyenne bezeugt/ nicht entdeckt vnd geſehen/ da er in zweyen Stucken/ ſo gleiches Vnweſens/ an einem Orth deß Gubernators Anſehen/ zu deß Parlaments Vnderdruckung geſucht zuerheben/ vnd an dem andern ſchnurſtracks das wiedrige gethan; da er gleichwohl kein ander Vrſach eines ſo wiederwertigen Verfahren gehabt/ als daß der eine vnder den Gubernatorn jhm verwandt/ vnd er dem andern abguͤnſtig war/ nur damit durch dergleichen hochleuchtende Exempel/ wie viel an ſeiner Gunſt gelegen/ vnd was ſein Schutz vermoͤchte/ jedermaͤnniglich erkennen koͤnte/ vnd einig vnd allein trachtete/ alle andere Freundſchafft vnd Gewonheit fahren zulaſſen/ vnd ſich jhm/ ohn Vorbehalt anhaͤngig zumachen.
Vnd wer haͤtte ein ſolche Geduld haben koͤnnen/ als eben die Koͤnigin/ die verſtattet/ daß offt erwehnter Printz im Raht/ ſo in vnſer Gegenwart gehalten worden/ doͤrffen drohen/ erwolte die Deputirten vnſers Parlaments auß Provence in Pariß auff den Todt laſſen pruͤgeln/ weil ſie ſich erkuͤhnt/ vnd im Namen jhrer Verſamblung vber das vbele Verfahren geklagt/ das jhnen vnſer Vetter/ der Graff von Alais, jhrem Vorgeben nach/ wieder die Puncten der jenigen Befriedigung/ ſo wir gedachter Landſchafft ertheilt hatten/ anthaͤte?
Wie iſt es muͤglich/ daß man jhm laͤnger zuſehe/ daß er gewaltſamer Weiß/ wie er angefangen/ die Freyheit vnſer Rahtſtellen/ durch ſein vngeſtuͤmmes Verfahren gegen vnſere Diener/ ſo die Ehr haben/ ſich darbey zufinden/ vnderdrucke/ die er ſchier nahe alle abſonderlich bedrohet/ oder offentlich/ vnd in vnſer Gegenwart ſelbſt affrontiert, wann jhr Gewiſſen vnnd Schuldigkeit ſie dahien vermoͤgte/ daß ſie eine oder andere Meynung/ ſo mit gedachtes Printzen Einfaͤllen nicht vberein kahm/ ergriffen?
Nicht mehr beſcheydener hat er ſich an den Gubernamenten/ ſo wir jhm anvertrawt/ bezeigt.
Jhm war nicht genug/ daß er alles/ was eine groſſe Landſchafft/ dergleichen Burgund iſt/ mit ſo groſſem Eyffer vnd Richtigkeit zu vnſerm Vorraht einliefferte/ durch ſich ſelbſt/ vnd durch die Seinigen verſchlungen/ wann er nicht vber diß ein ſolchen Gewalt angelegt/ daß jederman abſonderlich vnder ſeinem Laſt geſeufftzet/ vnd jhrer viel gedrungen worden/ ſich deſſelben bey vns in geheim zubeklagen vnd vns zuerinnern/ es fehle nicht mehr/ als daß er ſich den Hertzogen vnd Souverain laſſe nennen.
Vnſer Landſchafft Champagne ward von ſeinem Bruder nicht beſſer gehalten/ da alle Flecken vñ Doͤrffer/ auch der mehrertheil Staͤtte/ dergeſtalt den Kriegs-Voͤlckern/ ſo ſeinen Namen fuͤhren/ zum Raub/ oder doch den Geldſuͤchtigen/ ſo ſich ſeiner Gunſt bemaͤchtigt/ verſtattet worden/ wann ſie die Einquartierungen auff zuheben geſucht/ daß ein groſſe Anzahl Jnwohner/ mit Weib vnd Kind/ jhre Stell vnd Wohnung verlaſſen/ vnd ſich in frembde benachbarte Orth allenthalben hienbegeben.
Endlich wiſſen wir nicht/ mit was Worten wir den Handel mit dem Havre ſollen erzehlen/ wie auch die hochvergreiffliche Mittel/ die er gefuͤhrt/ ſich deſſelben Orths zu bemaͤchtigen/ der wegen ſeiner Gelegenheit der fuͤrnehmſten einer deß Koͤnigreichs/ vnd ohne Wiederrede der aller felleſte iſt.
Nach dem er vnderſchiedliche Practicken verſucht/ vnſern jungen Vettern/ den Hertzogen von Richelieu zuverfuͤhren/ damit er heimlich ein ſolches Weib wuͤrde nehmẽ die vmb vnderſchiedlichen Vrſachen willen/ gaͤntzlich jhm anhangt/ nit zufrieden/ daß er vns empfindlich offendirt/ in dem er neben dem Printzen von Conty, vnd der Hertzogin von Longueville ſeiner Schweſter/ den Heuraht eines Hertzogen vnd Pair befoͤrdert/ mit einem der fuͤrnehmſten Aempter der Cron/ ohn vnſer Wiſſen vnd ohn vnſer Erlaubnuß verſehen:
Vnd ſich noch vnderſtanden/ durch jhr Gegenwart/ ein Verſchreibung dieſer Gattung/ ſo durch die Geſatz dieſes Koͤnigreichs verbotten/ zubeſtaͤttigen; als wann es nicht genug waͤre/ daß ſie durch dieſen vnzulaͤſſigen Weg ſich der Perſon eines jungen Manns bemaͤchtigt/ verſchafft er/ daß derſelb die Nacht ſeiner Hochzeit verreißt/ gab jhm zu/ als einem Raht vnd Hoffmeiſter/ den jenigen von ſeinen Leuthen/ der ſich ſchon jhn zu verfuͤhren/ hatte gebrauchen laſſen; vnd machte/ daß er in eyl gehe Havre kompt/ auff daß er auch dieſen Orth/ der am Außfluß der Seyne liegt/ in ſein Gewalt braͤchte/ Roven vnd Paris darauß zubezwingen/ den gantzen Kauffhandel dieſer zwo groſſen Staͤtte in Handen zuhalten/ Außlaͤndiſche Huͤlff auff den Nothfall auff zunehmen/ vnd jhre Macht zu beſtimpter Zeit in das Koͤnigreich zufuͤhren/ wann er wegen ſeiner beſondern Vrſachen die Cron wuͤrde wollen bevnruhigen.
Vnd dieweil er leicht erachtete/ es wuͤrden viel Courriers an gedachten Hertzogen von Richelieu, jhm vnſer vnd ſein Intereſſe bey ſo geſtalten Sachen zuentdecken/ ablauffen/ fertigt er viel andere ab zur ſtund/ ſo die erſten vnterwegs ſolten auffhalten/ woriñ er den Reſpect/ die Trew vnd den Gehorſam/ der vns gebuͤhrt/ ſo hoͤchlich/ als man bedencken kan/ gewaltſamer Weiß gebrochen.
Hierauff/ als die Koͤnigin ſelbſt ein eygenen Mann an den Sainte More, der im Havre das Commando hatte; laſſen abgehen/ der jhm bey ſo nachdencklichem Zuſtand Ordre braͤchte/ vnd zu Gemuͤth fuͤhrte/ wie hoch er verpflicht waͤr/ vns gemelten Ort zuverwahren/ vnd keine Veraͤnderung darinn zugeſtatten; hat er durch groͤſſere Vermeſſenheit/ ſo bald er deſſen Kundſchafft bekommen/ ein andern Courrier laſſen ablauffen/ vnd befohlen/ man ſolte den jenigen Mann/ der mit der Königin Ordre daſelbſt wuͤrde anlangen/ in das Meer/ mit einem Stein am Halß werffen; vnd dieſes mit ſolcher Vermeſſenheit/ vnd ſo groſſer Verachtung vnſers Anſehens/ daß er am erſten ſich deſſen doͤrffen offentlich beruͤhmen.
Endlich damit er durch vnderſchiedliche Mittel die gantze Beſtellung dieſes Orths benehme/ macht er/ daß die Dame ſelbſt/ die er durch den Heuraht ſo kurtzlich jhm verpflicht hatte/ in eyl verreiſet/ gibt jhr Geld/ deß jungen Hertzogen Gemuͤth deſto mehr zugewinnen/ verſchickt noch durch andere wege die Beſatzung zuzahlen/ damit er die Officierer vnd Soldaten darinn an ſich braͤchte:
Vnd auff daß er vber diß alles/ andere Leuthe/ ſo mehr nach ſeinem Belieben/ darinnen haͤtte/ die jhm auch bekand waͤren/ ließ er die gedachte Dame mit einer guten Anzahl Reutter/ die alſo hienein kommen/ begleiten/ vnder dem gemachten Geſchrey/ man wolte ſie vnderwegs entfůhren.
So mancher Anſchlag auff die Koͤnigliche Macht/ vnder welchen dieſer letzte auff den Havre allein ein ſcharpffe Straff verdienet/ hat vns kein Platz mehr/ von vnſers gedachten Vettern ſchaͤdlichẽ Vorhaben zu zweiffeln gelaſſen; wie dann auch an der Verwegenheit/ die ergehabt hat/ ſolches zuvollziehen/ da wir nicht bey rechter Zeit ein proportionirte Gegenwehr ergriffen haͤtten.
Vnder deſſen/ damit jhr auch wiſſet/ mit was vor newen Mitteln er vmbgangen/ ſein Vorhaben fortzuſetzen/ vnd vns nur deſto mehr Muͤhe vnd Verdruß zumachen/ welches wir aber durch ſein Arreſt vorkommen/ ſo vernehmet/ daß dieſes das letzte Stuͤcklein im Spiel geweſen.
Er handelte mit dem Abgeſandten von Mantua/ Statt vnd Fuͤrſtenthumb Charleville zukauffen/ nicht nur ohn vnſer Verguͤnſtigung/ ſondern auch wieder vnſer außfuͤhrliche Verweigerung/ die wir jhm jederzeit deßwegen gethan:
Vnd dieweil wir wegen deß Preiß vnder jhnen hatten liſtiglich etliche Beſchwerden erweckt/ hatte Herꝛ Perott kurtz hernach erwehnten Abgeſandten angedeutet/ ſein Herꝛ wuͤrde in wenig Tagen zu Mantua ein eygentlichen Mann verordnen/ das Werck mit dem Hertzogen ſelbſt zuſchlieſſen.
Wegen etlicher Wiederwertigkeit/ ſo wegen der Renten zu Clermont vnd benachbarten Enden ſich erhaben/ (ob ſolche ſchon leichtlich zuvberwinden/ wie bald darauff geſchehen) hatte erwehnter Printz ſich bereyts laſſen vernehmen/ da man jhm daſelbſt Eintrag thaͤte/ muͤſte man jhm Sedan/ ſampt allem Zugehoͤr/ welchen Ort wir vnſerm Vettern/ dem Hertzogen von Boullion mit vielen Millionen abgetragen haben/ einraumen.
Gewiſſe Leuth/ ſo jhm anhaͤngig/ hatten gegenwertig mit dem Herꝛn von Ægnebone ein Gewerb angeſtelt/ das Gubernament deß Montolympe zu kauffen/ das er jhm vorgenommen/ von ſeinem eygen baaren Geld zuzahlen/ vnd einem der ſeinigen in Handen zuſtellen/ auff daß in gantz Burgund kein Orth/ auſſer Chalons, nicht mehr vbrig waͤr/ der jhm nicht zuſtuͤnde.
Er lag vns an/ wir ſolten dem Herꝛn Pleſſis Bezanzon das Gubernament vber Statt vnd Veſtung Auxone auff vnſern Koſten abkauffen/ vor einen der ſeinigen/ den er groß machte.
Er hatte auch noch kuͤrtzlich ſein Fleiß/ ſo er allzeit angewand/ den Heurath zwiſchen dem Marggraffen von der Mouſſaye, mit deß Herꝛn Erlachs/ Gubernatorn zu Breyſach Dochter/ zu vollziehen verdoppelt/ damit er noch dieſen hochanſenlichen Orth zu ſeinem Willen hette/ ob wir ſchon darinn/ wie in allen andern Sachen/ gnugſame Vrſach haben/ gedachtes Herꝛn Erlachs Thun vnd Trewe zuruͤhmen.
Auch hat man vns gewarnt/ von vnder ſchiedlichen Orthen/ wie er etliche andere Heurathen ließ anſpiñen/ durch ſolch Mittel die fuͤrnehmſte Orth deß Koͤnigreichs vnd ein gute Anzahl hochimportierender Plaͤtz anhaͤngig zumachen.
Er hat vngeacht ſeinere Vngelegenheit/ vnſern Vettern/ den Marſchalck von Brezé laſſen an den Hooff kommen/ daß er ſich mit jhm vereinigte/ das Ampt vber die See/ als Haupt/ vnd Auffſeher daruͤber zubegehren; Welches Ampt gleichwohl/ ob ſchon weder einer noch der ander/ auch keinen erdencklichen Schatten einigen Rechtens darzu haben kan/ gedachter Printz ſchon zum zweyten mahl recompenſirt iſt/ wie wir droben erzehlt haben/ vnd erwehnter Marſchalck noch in dieſer Betrachtung/ nach ſeines Sohns Ableiben/ mit drey vnd dreyſſig tauſend Pfund/ jaͤhrlich auff der Gerechtigkeit von Ancrage, als dem allergewiſſeſten Geld erwehnten Ampts/ zuerheben begnadiget worden.
Vber diß/ ob ſchon beruͤhrter Marſchalck von etlichen Monaten her/ durch vnſer Gnad vnd Erlaubnuß/ hundert tauſend Cronen/ wegen abgetrettenen Gubernaments von Anjou gezogen/ vnd alle muͤgliche Verſicherung vorgenommen worden/ daß gedachte Summ nach ſeinem Todt auff vnſern Vettern/ den Hertzogen von Anguien komme; hatten doch die erwehnte Printz vnd Marſchalck jhnen noch ferner vorgenommen/ beyde vns dahien zutreiben/ daß wir gedachten Hertzogen von Anguien die Survivance oder Anwartung deß Gubernaments vou Saumur ſolten verſchaffen.
Vnd wann ſolches gleich verwilligt/ wiſſen wir doch/ daß gedachter Printz/ damit er ſich in ſeinen Gubernamenten vnd Aemptern immer zu deſto herꝛlicher mache/ bey ſich beſchloſſen hatte/ zum allerletzten bey vns anzuhalten/ daß wir auff einmahl alles das jenige vberall/ was wir zu vnderſchiedlichen Zeiten Weiland ſeinem Vatter/ vnd jhm ſelbſt zugefallen geweſen/ ſeinem Sohn/ der nur 6. Jahr alt iſt/ muͤſten beſcheiden.
Wann vns ſo nachtheiliges vnd gefaͤhrliches Thun/ wie wir droben erzehlt/ das vber vns ſchwebete/ nicht waͤr zu Hertzen gangen/ zu welchem wir noch viel anders ſetzen koͤnten/ ſo wegen gewiſſer Vrſachen vnd Vmbſtaͤnden vnnoͤthig jederman kund zuthun/ hat ſich doch befunden/ daß alle vnſere trewe Diener/ in- vnd auſſerhalb vnſers Raths/ vns zu einer Zeit vorgehalten/ da wir laͤnger wuͤrden anſtehen/ ſolte nicht mehr zuſteuren ſeyn.
Vnd das iſt das einige Mittel/ vnſere Cron eben ſo wohl/ als vnſere Perſon zuerhalten/ wann wir offt erwehnte vnſere Vettern lieſſen arreſtieren/ als welche alle Tag der Welt in jhrem Geſchlecht Raht halten/ wie ſie ein ſolchen Gewalt/ den ſie vns entgegen zuſetzen gedachten/ moͤchten auffrichten/ vnd ſich nicht ſchaͤmeten/ vnder die Mittel/ zu ſolchem Gewal zugelangen/ neben den hohen Aemptern/ vnnd den Gubernamenten der Landſchafften/ die entweder jhr ſind/ oder doch jhnen anhangen/ auch dieſes zu zehlen/ daß ſie bereit auff allen groſſen Waſſern deß Koͤnigreichs Meiſter waͤren/ vermittelſt vnderſchiedlicher Orth/ ſo ſie in jhrem Gewalt/ oder ſo ſie zu jhrem Belieben verhoffen zuhaben/ nemlich auff der Seyne, Maaß/ Saohne, Roſne, Loire, Garonne vnd Dordoigne.
Jn Summa/ damit das Exempel der vhralten Hoheit/ welche hiebevorn etliche Bediente auß dem ſondern Stand an die Cron gebracht/ in dieſen Zeiten/ wann man nur gekoͤnt haͤtte/ erfriſcht wuͤrde; vnd damit das Anſehen/ ſo gedachter Printz bereyt erjagt hat/ noch mercklich ſehr wuͤchſe/ wann es ſich auff ein rechtmaͤſſigen Gewalt/ den wir ertheylten/ ſtewren koͤnte/ haben ſie inſtaͤndig vmb deß Conſtabels Schwert angehalten (ob ſchon das Ampt laͤngſt auffgehoben) ſolches neben deß Grand Maiſtres Stab/ ſampt der Admiralitaͤt zu fuͤhren; nach deme zu trachten er vmb etwas nachgelaſſen/ biß daß er Conſtabel waͤr worden/ ſo haͤtte er dann wegen deß einen vnſern Hooff/ vnd alle vnſere Angehoͤrige/ vnder ſeinem Gewalt gehabt: wegen deß andern/ das Generalat vber alle Kriegs-Voͤlcker vnſers Koͤnigreichs:
Vnd wegen deß dritten/ eine vnvmbſchriebene Macht vber die See/ vnd vber die Meerkuͤſten erhalten.
Vnd wie er jhm laſſen andeuten/ daß wegen deß Conſtabels Schwerdt vnſer liebſter Vetter/ der Hertzog von Orleans groſſe Vrſach eines Verdruß haben wuͤrde/ weil jhm/ als dem General Leutenant in allen vnſern Armeen vnd Landſchafften/ viel hieran gelegen/ begehrte er alſo bald/ wir ſolten die Verordnung ohn Vorwiſſen vnſers erwehnten Vettern laſſen verfertigen/ auff daß mans in geheim hielte/ biß man jhn zur Genehmhaltung vermoͤgt haͤtte/ oder viel mehr/ biß ſein Vorſatz/ damit er vmbgieng/ jhm raum gebe/ den Handel mit Gewalt durch zubringen/ was auch vor Vnordnung darauß entſtehen koͤndte.
Mitlerweil begehrte er/ vns nur deſto baß in allen Dingen zuvergwaltigen/ eben zu der Zeit/ als er ſolch extraordinari Sachen ſuchte/ vnd vnder dieſem vnd jenem Schein vielfaͤltig anhielte/ daß die jenige Kriegsvoͤlcker/ ſo ſeinen Namen fuͤhrten/ oder jhm anhaͤngig waren/ vnd allein baſtaut ſind/ ein Armee zumachen/ zu eben dieſen Quartieren ſollen ziehen/ ohn angeſehen/ der groͤſſere Theil darunder in vnſern Dienſten wuͤrcklich begriffen/ vnd zu Beſchuͤtzung der Cron an vnderſchiedlichen Orthen ſehr weit entlegen ſind: welchen Vmbſtand wir groſſen Beobachtens wuͤrdig achten/ wie dann auch/ daß er Stenay vnd Clermont, allda man ohn vnderlaß auff ſeinen Koſten bawt/ befeſtigen laſſen.
Deßgleichen daß er vmb zweymahl hundert tauſend Francken Bellegarde zubefeſtigen angedinget hat: Sintemahl nicht wohl zuvermuthen/ daß zum wenigſten/ weiln er gantz extraordinari Gedancken vnd Anſchlaͤge hat/ er ſein eygen Geld an die jenige Orth verbawen wolte/ die ſchon vor ſich ſelbſt in gutem Stand ſich befinden/ denen auch kein Feind nachtrachtet.
Wir haben auß vielen Vrſachen vnſern rechtmaͤſſigen Wiederwillen/ biß zu ſolchẽ Extremitaͤten/ verdeckt gehalten/ daß wir verſichert ſind/ die gantze Welt werde vrtheilen/ wir haben durch vnſere Gedult nur zuviel gewagt.
Wahr iſt es/ wir hoffeten immerzu/ es wuͤrde die Prudentz/ ſo vnſer erwehnter Vetter mit zunehmendem Alter erlangen koͤnte/ ein ſo groſſen Eyffer abkuͤhlen/ oder moͤgten ſo viel Gutthaten ohn Exempel/ mit denen wir jhn vberſchuͤttet/ jhn dahien weiſen/ daß er auß Danckbarkeit in den Schrancken ſeiner Schuldigkeit bliebe: haben aber hiengegen geſehen/ daß alles in ſolchen Stand gerahten/ daß man ſich reſolvieren muͤſſen/ entweder alles jhme zuverſtatten/ (auff welche Weiß wir gar bald waͤren außgezogen vnd entblöſt worden) oder zuverſagen/ (ſo haͤtten wir jhn bald ſehen muͤſſen mit den Waffen in Handen wieder vns ſelbſt) vnd anderwertlich geſpuͤhrt/ daß vnſerer Begnadigungen Vnmaͤſſigkeit zu nichts anders mehr dienete/ als daß er alle Tag was newes forderte:
Daß durch mehr Verweilung vnd Gedult vnſerer Cron ein vnaußbleibliches Verderben heim wuͤchſe/ wann man nicht erſt Mittel finde/ dieſes angeloffenen Waſſers vngeſtuͤmmen Lauff auffzuhalten/ weil es keinen Damm mehr hatte/ den es nicht durchbreche/ vmb alles zuvberſch wemmen.
Wie wir nun endlich eine Zeithero gemerckt/ daß die Nachricht/ die wir von einem guten Orth vberhaupt/ ja auch wohl auß gar frembden Landen bekom̃en/ alle in deme vbereinſtimmeten/ die wahrhafftigſte Vrſach/ warumb die Spanier zum Friedenſchluß ſo wenig geneigt/ waͤr dieſe/ weil ſie zuvor gern ſehen wolten/ wo deß Printzen von Condé Vorhaben vnd Thun hienauß lieffe/ als welcher/ (meldcten ſie) alle Tag die fuͤrnehmſte Stuͤck der Cron vnd deß Anſehens auſich bringt/ welches dann nichts anders/ als entweder einen innerlichen Krieg in dieſem Königreich mit der Zeit nach ſich ziehen/ oder dieſe Monarchy ſtuͤrtzen muß.
Darumb haben wir darfuͤr gehalten/ wir ſolten vns an Gott/ der vns dieſe Cron anvertrawt/ verſuͤndigen; vns an vns ſelbſten/ vnd an vnſer Vnderthanen Wohlfart vnd Ruhe vergreiffen/ wann wir/ ohn fernern Vffſchub/ zu einem ſolchen Vnheil/ welches nach vnd nach ſo hefftig worden/ daß wo man nicht Raht geſucht haͤtte/ dieſer Cron ein toͤdlichen Streich verſetzen ſollen/ einige Huͤlff nicht gebraucht haͤtten.
Haben derowegen mit Beyrahten der regierenden Koͤnigin/ vnſer hochgeehrten Frawen vnd Mutter entſchloſſen/ vns der Perſon vnſers offterwehnten Vettern/ deß Printzen von Condé zuverſichern; wie auch der Perſon vnſers Vettern/ deß Printzen von Conty, welcher gegenwertiglich an allem Vorhaben ſeines Bruders Theil hat; der auch/ nach dem wir vns wieder nach Pariß begeben/ immerzu durch ſein Thun vnd Laſſen auff eben deſſelben Zweck geſehen vnd geziehlet hat.
Was vnſern Vettern den Hertzogen von Longu eville belangt/ hatten wir ſicherlich verhofft/ die groſſe Anzahl der Begnadigungen/ ſo wir jhm verwilligt gehabt/ ſo wohl an Einraumung fuͤrnehmer Orthen/ als Ehren-Aemptern oder Guͤttern/ die wir auch vmb ein groſſes/ nach vnſer letzten Erklaͤrung wegen deß Friedens/ ſelbſt vermehrt/ wuͤrden jhn nach Jnhalt ſeines Verſprechens vnd ſeiner Schuldigkeit dahien anweiſen/ daß er auß gantzem ſeinem Vermoͤgen/ die Ruhe derẽ Landſchafft/ die wir jhm vertrawt hatten/ vnd vnſern Wohlgefallen im vbrigen bey der Cron verſchaffen ſolte: haben wir aber von ſelbiger Zeit alſo verſpuͤhret/ daß er an Vnordnung vnd Vngerechtigkeit nichts vnderlaſſen/ damit er in ſeinem Gubernament ein ſolch Anſehen erlangte/ dafuͤr ſich jederman zufoͤrchten haͤtte:
Daß er damit nicht zu frieden geweſen/ ob er gleich deren Enden vnderſchiedliche Orth beſeſſen/ deren das eine letztlich vns iſt durch ſolche Kuͤnſte/ die jedermaͤñiglich geſehen/ mit Gewalt entriſſen worden; vnd ſchier nahe alle andere Orth/ eben als die fuͤrnehmſte Aempter in der Landſchafft/ in ſeines Anhangs Haͤnden geſehen: daß er damit nicht zufrieden geweſen/ ob er ſchon zu dem Ampt deß oberſten Gubernatorn/ auch dieſe andere/ eines Bailly von Roven vnd von Caën angehaͤngt/ damit er nur ein ſcheinbarlich rechtmaͤſſigen Vorwand haͤtte/ vnſere ordentliche Richter in jhres Ampts Verweſung zu hindern/ vnd auff ſolche Weiß eines newen Anſehens/ ſo wohl bey den Gerichts-Stellen/ als bey dem Kriegsweſen/ ſich anzumaſſen: vnd endlich daß er damit nicht zufrieden geweſen/ ob er ſchon durch ſeine Außgeſandte ſich offentlich bemuͤhet/ vnſer getrewen Vnderthanen Gemuͤther zuverkehren/ vnd alle die jenige jhm anhaͤngig zumachen/ die ſich eines Eyffers zu vnſerm Wohlgefallen vernehmen laſſen/ da er jhm kein Gewiſſen gemacht/ denſelbigen ein endliches Verderben anzudrohen/ wenn ſie ſich noch laͤnger ſperren wolten/ ſeine Parthey vnd Paſſion blindlingen anzunehmen.
Ja auch/ daß er Theil gehabt an vnſer offterwehnten Vettern/ der Printzen von Condé vnd von Conty Raht vnd fuͤrnehmſtem Beginnen/ vnd daß er ſchier allzeit/ wann jhr Geſchlecht/ wegen jhrer gemeinen Hoheit/ Auffnehmen vnd Beveſtigung/ auch von einer ſolchen Macht/ die der vnſern/ ſo vns von Gott in vnſerm Koͤnigreich verliehen/ nicht vnbillig verdaͤchtig war/ Raht gehalten/ dabey vnd zugegen geweſen.
Vnd daß anderwertlich die ſeinigen in ſeinem Hooff bereyt vnd vngebuͤhrendes Muthwillens ſagten/ wann dieſes letzte Jahr er mit dem Havre vor ſich allein nicht zu Streich kaͤme/ wuͤrden ſie endlich alle ſampt ſich daran verſuchen muͤſſen.
Darumb ſolte man jhn hienfuͤhro den Hertzogen von Normandien nennen/ dieweil jhm gar nicht ſo viel Wegs zu der Souverainitet zugelangen vbrig blieb/ als er bereit/ den vbermachten Gewalt/ vnd die Macht/ die er in beſagter Landſchafft erlangt/ zuruck gelegt haͤtte:
Zumahl wir im Werck ſahen/ wie er vnderſchiedliche Haͤndel ſolcher verhofften Souverainitet, durch verſcheidene Vbertrettung vnſer Ordre anfieng zu vben/ welches vnder anderm bezeugt/ daß er vor wenig Tagen zu Pont del’ Arche die Companien Reuter vnd leichte Pferd von vnſer Guardy abgewieſen/ ob ſchon wir nur wenig Tag zuvor jhm erwehnten Orth eingeraumbt hatten/ vnd Ordre, von vns vnderzeichnet einkame/ gedachte Voͤlcker in das Ort einzuquartieren.
Darumb ſind wir auch gemuͤſſigt worden/ vns der Perſon vnſers gedachten Vettern/ deß Hertzogen von Longueville zuverſichern.
Wollen euch in deſſen nicht bergen/ daß ob ſchon all dieſe Gefahr/ die vnſerm Koͤnigreich bevorgeſtanden/ ſo groß vnd ſo hochnoͤthig geweſen/ daß es ſchier vor einen guten Koͤnig zu wenig war/ die nothwendige Mittel ſo lang zuverſchieben; So hat doch die Lieb/ ſo wir zu der Juſtitz getragen/ vnd die Beyſorg/ als ob wir derſelben Lauff vmb anderer Vrſachen willẽ wolten hem̃en/ vns alle Sachen auffzuziehẽ gerahten/ auch wol mit nicht geringer Schantz/ damit jhr geraume Zeit haͤttet/ den jenigen Proceß/ ſo jhr bereits/ auff vnſern Befehl/ vnd auff vnſers General Procurators anſuchen/ wieder alle die jenige hattet angefangen/ ſo an der letzten Auffruhr/ geſchehen den eylffen/ letzt verwichenen December/ oder auch an dem Anfall auffgedachtes Printzen Perſon/ ſchuld haͤtten/ wollen auch/ daß derſelb von euch ohn vnderbrochen/ nach der Strenge vnſerer Geſetzen fortgefuͤhrt werde.
Nach dem wir aber einer Seits in Erfahrung kommen/ wie gedachter Printz viel vom Adel/ ſeines Anhangs/ Officierer ſeiner Voͤlcker zu ſich kommen laſſen/ vnd wie ſeine Geheimſte ſich vernehmen laſſen/ er haͤtte was wichtiges vor/ welches dann nicht anderſt als zum Nachtheil vnſers Anſehens/ vnd vnſer Vnderthanen Ruhe ſeyn koͤndte/ dieweil ſie vns deſſen im geringſten nicht verſtaͤndigten: vnd noch vber das ander wertlich gewiſſe Nachricht einkommen/ daß er ſich ſchickte/ in eyl/ ohn vnſer Erlaubnuß/ zu ſeinem Gubernament zu reyſen/ ſo bald er wuͤrde ſpuͤhren/ daß der Handel nicht nach ſeiner Begierd vnder euch ſolte ablauffen/ damit er daſelbſt mit mehrer Sicherheit/ die von langer Hand her in ſeinem Sinn geſchmiedete Sachen koͤndte gebaͤhren.
Vnd daß die gedachte Printzen von Conty vnnd Hertzog von Longueville jhm/ der Abred gemaͤß/ ſich auch zu einer Zeit in jhre Gubernament verfuͤgen ſolten: ſtunde es nicht mehr in vnſer Macht/ laͤnger innzuhalten/ wurden demnach wegen der Ruhe vnſer Cron gezwungen/ all der Bedencken bey Seit zuſetzen/ vnd vns jhrer Perſonen/ ohn fernern Auffſchub/ zuverſichern.
Vnd weil jhre Partiſanen/ neben den jenigen/ die immer dar hien vnd wiederlauffen/ nur Gelegenheit zu loſen Haͤndeln zuſuchen/ ſich koͤnten vnder ſtehen/ eine ſo gerecht/ vnd vor die Ruhe vnd Wohlfarth der Cron/ die wir nach Schuldigkeit allen andern Sachen billig vorziehen/ hoch noͤthige Reſolution vbel außzulegen:
ſo fuͤgen wir hiemit offentlich zu wiſſen/ daß wir gar keinen Vorſatz haben/ das geringſte wieder vnſere Declaration, vnder dem 21. October, Anno 1648. noch auch wieder die anderen/ vom Mertz Anno 1649. wie auch wieder die vbrigen/ die wir hernacher/ den vorhergegangenen Auffſtand zu ſtillen/ ſo wohl wegen vnſer lieben Statt Pariß/ vnd wegen der Normandey/ als auch wegen Provence vnd Guyenne haben außgelaſſen/ vorzunehmen: wollen auch vnd meynen/ daß dieſelben in jhrer Krafft vnd Tugend/ nach allen darinn begriffenen Puncten ſollen verbleiben.
Dann diß iſt vnſer endlicher Will vnd Meynung.
Geben zu Pariß/ den 15. Tag Jenner 1650.
Vnderſchrieben Loys:
Vnd einwenig darunder/ Jm Namen deß Koͤnigs/ vnd der Regierenden Koͤnigin/ ſeiner Mutter ſo zugegen.
Von GVENEGAUD. den 21. Jenner 1650.
Das III. Capitel.
Wie ſich alles in Franckreich veraͤndert; der Koͤnig in Normandey/ vnd in Burgund gezogen/ auch der Printzen Anhang in die Aeht erklaͤret.
ALſo bald verkehrte ſich alles; dann der Hertzog von Beaufort, der Coadiuteur, Brouſſe vnd Charton werden wegen der obigen Vfflagen/ als hetten ſie den Printzen wollen vmbbringen/ ledig vnd looßgezehlet; aber die erkauffte Zeugen wurden angehalten.
Vier Capitain an der Leibguardy/ kahmen wieder zu jhren Stellen/ nach dem der Printz ſie zuvor verſtoſſen hatte.
Der Marſchalck Rantzaw kahm auß dem Bois de Vincennes looß/ dahien jhn der Cardinal Mazarin ſetzen laſſen/ in Meynung/ jhn vor Gericht/ vnd vnder deß Schaffprichters Hand zubringen/ weil er Duͤnkirchen vff deß Cardinals eyfferigen Befehl nicht wollen entbloͤſſen.
Der Marggraff de la Mouſſaye zog die abgedanckte Printziſche Officierer vnd Soldaten an ſich/ vnd legt ſich in Stenay; Bey Hooff wurd beſchloſſen/ der Koͤnig ſolte nach der Normandy reyſen; Dieppe, wo die Hertzogin von Longueville ſich enthielt/ vnd den Pont del’ Arche wieder zuerobern/ auff daß das vbrige Land im Gehorſam blieb.
Darumb wurd das Parlament nach Hooff beruffen/ vnd jhme durch die Koͤnigin ſolche Reiß angedeutet/ mit dieſem Anhang/ es wuͤrde der Hertzog von Orleans in Pariß bleiben/ vnder deſſen ſolten alle Beampten vnd Bedienten Fleiß anwenden/ daß dem gemeinen Weſen/ vnd deß Koͤnigs Dienſten kein Nachtheil geſchehe.
Hie kahm Zeitung/ der Marſchalck von Turaine waͤr zu Stenay, haͤtte in der Schampany Patentẽ außgetheilt/ Voͤlcket zuwerben/ nennete ſich deß Koͤnigs General-Leutenant vnder dem Hertzogen von Anguien, zu Entledigung der Printzen/ ſo der Cardinal Mazarin gefangẽ hielte/ der doch ſelbſt ein Zerſtoͤhrer deß gemeinen Friedens/ nach deß Parlaments neulicher Erklaͤrung waͤr/ vnd benahmete Bellegarde in Burgund zum Sammelplatz.
Der Koͤnig/ die Koͤnigin/ vnd der Hertzog von Aniou erhuben ſich den erſten Hornung/ vbernachteten zu Pontoiſe, vñ gaben zu Roen dẽ Graffen von Harcourt das Gubernament vber die Normandey.
Der Hertzog von Richelieu ſandte ſeinen Bruder der Apt zum Koͤnig/ den Havre in deß Koͤnigs Belieben zuſtellẽ.
Die Scheffen der Statt Dieppe kamen dem Koͤnig entgegen/ jhren Gehorſam zubezeugen; aber die Hertzogin von Longueville macht ſich auß dẽ Schloß mit Montigny, vnd vier andern Perſonen in einem kleinen Nachen davon/ ſtriche laͤngſt den Graͤntzen der Pikardey/ nach Arraß/ biß ſie endlich gehn Stenay kõmen/ daſelbſt zu bleiben.
Chamboy vbergab den Pont de l. Arche vmb zehen tauſend Cronen; das Schloß Caën ſtund dẽ Koͤnig offen/ welcher ſolcher geſtalt vber alles Vermuthen gantz kurtz wider nach Pariß gekehret.
Darumb gieng die vbrige Sorg gegen Stenay, wie auß dieſer Declaration zuſehen.
Ludwig/ ꝛc. Allen/ ꝛc. wir haben in einem verſiegelten Schreiben vnder dem 19. verwichenen Monats zum Theil zuerkennen geben/ auß welchen Vrſachen wir gedrungen worden/ vnſere Vettern/ die Printzẽ von Condé vñ Conty, wie auch dẽ Hertzogen von Longueville anzuhalten.
Wie nun der fuͤrnehmſte Zweck bey ſolcher vnſer Reſolution geweſen/ vnſerer Vnderthanen Ruhe zu verſichern/ vnd die Cron vor anbrechendem Tumult zuverwahrẽ/ alſo haben wir vermeynt/ hierzu ſolte genugſam ſeyn/ wañ wir die fuͤrnehmſte Vrheber ſolches Beginnens ergriffen/ welches wieder vnſer Anſehen war geſchmiedet/ in dem wir zugleich den andern/ ſo ſich der Haͤndel theilhafftig gemacht/ vnſere wirckliche Gnad/ vnd Schutz angebothen/ wann ſie ſich nur von den neben Pflichten frey machten/ vnd in jhrer Schuldigkeit blieben.
Wir ſehen aber mit groſſem Bekuͤmmernuß/ daß etliche vnder denſelbigen/ nach jhrem gemachten Zettel/ lieber wollen in jhrem boͤſen Vorhaben fortfahren/ vnd den Verſuch thun/ als geſtatten/ daß man die gemeine Beruhigung befoͤrdere/ vnd ſie der angebothenen Gnade genieſſen:
Dann ſie haben ſich nicht nur heimlich auß dem Staub gemacht/ ohne Abſchied bey Hooff/ ſondern auch ſich vff allerhand gegebene Verſicherung nicht wieder einſtellen wollen.
Alſo haben ſie anfangs ſich bemuͤhet/ vnder vnſern Vnderthanen verſchiedene Practicken anzuſpinnen/ dieſelbe von vnſerm Gehorſam abwendig zumachen; ſo fern/ daß auch einer vnd ander vnder jhnen ſich doͤrffen verwegener Weiß in offentlichen vnd vnder ſchriebenen Mandaten nennen ein General-Leutenant vnſer Armeen/ vnd vnder welchem falſchen angemaßten Titel ſie viel Officierer vnder vnſern Kriegs-Voͤlckern zuverfuͤhren/ vnd Geld Vfflagen/ Frohndienſten/ auch viel andere Sachen wider vnſern Dienſt zuverordnen geſucht haben.
Weil dann der Wohlfahrt vnſerer Cron daran gelegen/ daß ſolche Meutereyen in der Geburt erſtickt werden/ weil ſie zu groſſer Gefahr ſich vermehren koͤnten/ wann nicht zu gleicher Zeit wir die von Gott verliehene Macht zu dero ſchleuniger Daͤmpffung wuͤrden anwenden/ wir auch das Anſehen der Geſatz wieder in Schwang braͤchten/ damit jedermaͤnniglich vnſere Meynung hieruͤber verſtehe.
Derentwegen/ auß Gutachten der regierenden Koͤnigin/ vnſer hochgeehrten Frawen vnd Mutter/ vnſers ſehr lieben vnd ſehr wehrten Vettern/ deß Hertzogen von Orleans, als vnſers General-Leutenants bey vnſern Armeen vnd in vnſern Landſchafften/ auch anderer Fuͤrſten/ Hertzogen vnd Beampten vnſer Cron/ hohen vnd anſehnlichen Leuthen vnſers Raths/ wir verordnet/ vnd verordnen hiemit/ daß der Hertzog von Bovillon, die beyde Marſchaͤlcke/ Brezé vnd Turaine, vnd der Printz Marſillac, als welche jhrer Schuldigkeit zum Nachtheil/ wie auch jhrer Aydlichen Pflichten/ ſich von vnſerm Hooff/ vnd ohn vnſer Bewilligung gethan/ ſich Zufolg deß gefaſten Schluſſes bey vnſer Perſon wieder einſtellen/ vnd zwar innerhalb fuͤnffzehen Tagen/ nach Publicierung dieſes/ vnſere Ordre vnd Befehl als dann zuvernehmen.
Jm Fall ſie ſolches leyſten/ vnd von allen Buͤndnuſſen/ Gemeinſchafften/ vnd anderm Vorhaben/ ſo vnſern Dienſten nachtheilig waͤren/ vnd ſie biß dahien gepflogen haͤtten/ ſich abthun/ ſind wir bereit/ das vorgangene zuvergeſſen/ vnd jhnen allen Favor zuerweiſen.
Bey verfloſſener Zeit/ wann ſie ſich nicht einſtellen/ haben wir ſiebereyt gegenwertig erklaͤrt/ vnd erklaͤren ſie vor Vngehorſame/ Rebellen/ gemeine Friedensſtoͤhrer/ vnd ſchuldig deß Laſters der belaydigten Mayeſtaͤt: wollen auch/ daß gegen jhnen nach der ſchaͤrpffe vnſerer Ordonnantzen verfahren werde.
Vnder deſſen verbiethen wir zum alleraußfuͤhrlichſten allen vnſern Vnderthanen/ weſſen Stands vnd Weſens die auch ſeyen/ jhnen nicht zufolgen/ nicht zu gehorſamen/ nicht anzuhangen/ vnder welchem Schein es auch ſeyn moͤgte:
wie denn auch/ daß ſie keine Verſamlungen/ oder durch vnſere Ordonnantzen verbottene Buͤndnuſſen/ keine Waffen noch Kriegsvoͤlcker/ ohn vnſer eyge vnderzeichnete Ordre, welche einer vnder den geheimen Secretarien neben vnderſchrieben/ vnd mit vnſerm groſſen Jnſiegel bekraͤfftiget/ verſtatten; bey Straff der Meutmacher vnd gemeinen Friedensſtoͤhrer.
Wir verbiethen auch gantz außdruͤcklich bey obgemelter Straff allen Gubernatorn vnd Commendanten vnſerer Veſtungen vnd Staͤtten/ wie auch allen andern/ welches Stands die auch ſeyen/ kein newe Fortification oder Wercke zumachen/ noch Voͤlcker hinein zuziehen/ Proviand vnd Kriegs Ammution/ ohn vnſer Ordre vnd außdrucklich Befehl/ zu ſamblen.
Daruff befehlen wir vnſern lieben getrewen Raͤthen/ ſo in vnſerm Parlament ſitzen/ daß ſie gegenwertiges Schreiben verleſen/ außruffen vnd einſchreiden/ auch den Jnhalt zu Werck richten laſſen/ in welcher Form vnd Jnhalt es abgefaſſet iſt/ alſo daß ſie nichts darwieder thun/ noch geſtatten/ daß einiger Weiſe darwieder gethan werde/ dann das iſt vnſer endliche Meynung.
Deſſen zu wahrer Vhrkund haben wir vnſer Jnſiegel heran gedruckt.
Geben zu Pariß/ den erſten Tag Hornung/ im Jahr der Gnaden 1650. vnſers Koͤnigreichs dem ſiebenden.
Vnderſchrieben/ ꝛc.
Vff den Abend dieſes Tags kahm deß Koͤnigs geheimer Secretarius Urilliere zum Herꝛn Cantzlar/ vnd fordert jhm im Namen deß Koͤnigs die Siegel ab/ welche der Marggraff von Chaſteauneuf nach ſiebentzehen Jahren wieder angenom̃en; jener aber muſte in ſeinem Hauß bleiben/ vnd endlich vff ſeiner Schloͤſſer eines ſich reterieren.
Die alte Hertzogin von Conde Margarithe gebohrne von Momorancy, die ſonſten zu Mouron en Berry ſich ſollen ſtill halten/ paſſet vff vor dem Parlament/ den 27. Axrill/ bey der erſten Zuſammenkunfft nach Oſtern/ redet alle vnd jede Parlamentiſchen an/ begehrt Juſtitz wieder den Cardinal Mazarini/ der jhre Soͤhne vnd Tochter man haͤtte laſſen gefangen ſetzen.
Sie erhielt/ daß ſie in Pariß/ ja im Pallaſt/ bey dem Rechenmeiſter la Grange bleiben moͤge.
Daruͤber beſchwaͤrte ſich der Hertzog von Orleans, weil ſolches wieder deß Königs Befehllieffe/ vnd gar nicht dienete Gnad zuerlangen/ angeſehen ein ſolche Princeſſin nur ſuchte ein newe Parthey zu machen/ gleich wie die Hertzogin von Longueville den Gubernator zu Arraß de la Tour, geſucht haͤtte an ſich zuziehen.
Den folgenden Tag/ als der Hertzog von Orleans in das Parlament gieng/ wolt ſie jhm ein Fußfall thun/ wann er es haͤtte leiden wollen; er verſprache viel doch muͤſte ſie dem Koniglichen Befehl nach leben.
Sie redete mit allen vnd jeden/ ſo gut vnd ſcharpff ſie konte.
Aber der Hertzog von Orleans ſagt im Parlament/ dieſes waͤr zu grob/ nach dẽ der Koͤnig jhr befohlen/ auß Chantilly zuweichen/ weil ſie daſelbſten/ vnd zu Senlis Voͤlcker geworben/ vnd nach Bellegarde verſchickt; weil man jhrer Lackeyen einen zu Fuß vffgefangen/ mit Brieffen an denſelben Commendanten/ ſich wohl zuhalten; ohne andere Schreiben nach Saumur gleiches Jnhalts; weil der Marſchalck von Turaine mit den Spaniern tractiert/ vnd jhnen Stenay zur Verſicherung geben/ daß er zehen tauſend Mann vberkomme/ darmit in die Schampany ein zufallen.
Mit groſſer Muͤhe geſtattet er drey Tage/ biß zu deß Koͤnigs Wiederkunfft/ welcher bey dem erſten Befehl es auch bleiben laſſen.
Dieweil auch den 11. December deß verfloſſenen Jahrs in Pariß ſich ein groſſer Tumult erhoben/ da Gewapnete vñ Vngewapnete Lermen geſchrien/ biß in den Koͤniglichen Pallaſt gedrungen/ die Kaufflaͤden zugeſchlagen/ Gewalt geuͤbt/ falſche Anklagen/ Vfflagen/ Zeugnuſſen herfuͤr gezogen/ vñ alle Muͤglich keit gethan/ die Statt gaͤntzlich zuerregen; Als ließ der Koͤnig eine Amneſty deßwegen ergehen/ alle Proceß vnd Arreſt vffheben/ auch alle Gefangene ledig zehlen.
Wie gefaͤhrlich aber dennoch alles in Franckreich damahlen geſtanden/ vnd was groſſen Anhang die gefangene Printzen gehabt/ iſt auß dieſer/ deß Koͤnigs Declaration, wieder die Hertzog in von Longue ville zuſehen.
Ludwig ꝛc.
Allen/ ꝛc. vff vnderſchiedliche Nachricht/ ſo wir empfangen von allen Enden/ daß der Printz von Conde geſinnet waͤr/ von vnſerm Hooff/ neben dem Printzen von Conty, dem Hertzogen von Longueville vnd andern Printzen/ Hertzogen/ Beampten vnſerer Cron/ vnd Herꝛn/ ſo jhnen mit Blutfreundſchafft vnd ſonſten zu gethan ſind/ außzuſetzen; daß ſie ohn vnſern Befehl vnd Wiſſen die jenige Orth befeſtigten/ ſo wir jhnen zuverwahren anvertrawt; daß ſie viel Officierer vnd Kriegsleuthe/ ſo bey vnſeren Armeen vnder jhnen gedienet/ an ſich zoͤgen; daß ſie vnderſchiedliche Practicken an vnſerm Hooff/ vnd in vnſern Landſchafften anſtelleten/ vnſere Regierung durchaͤchteten/ allerhand Mittel gebraucheten/ vnſere Voͤlcker zum Vffſtand zubringen/ vnd vnſer Königreich zubekuͤmmern/ ob wir ſchon keine Begnadigungen/ Aempter/ Dienſt vnd Wolthat vergeſſen/ ſie darmit von der Zeit/ als wir zur Cron kommen/ zu ehren vnd zu vberſchuͤtten.
Haben wir vns endlich reſolvirt/ allem Vbel/ ſo dergleichen ſehr groſſe Conjuration haͤtte koͤnnen mit ſich bringen/ vorzukommen/ vnd alſo der Perſonen vnſerer gemeldten Vettern/ der Printzen von Conde vnd Conty vnd deß Hertzogen von Longueville, den 18. verwichenen Jenner vns verſichert.
Auff daß wir nun jedermänniglich kund thaͤten/ daß wir nichts anders ſuchten/ als dem Vnheil vorzubeugen/ welches jhr gefaͤhrliche Practicken vnd boͤſes Vornehmen koͤnte vervrſachen/ haben wir zugleich vnſere Declaration vnder dem erſten Hornung juͤngſt herauß gelaſſen/ vnd durch dieſelbe erklaͤret/ daß/ wer ſich von vnſerm Hooff/ ohn vnſer Wiſſen vnd wieder ſeine Schuldigkeit/ auß Antrieb deß nagenden Gewiſſens enteuſſert/ als der Hertzog von Bouillon, die beyde Marſchaͤlck von Turrenne vnd Breze, der Printz von Marfillac vnd andere/ auß Forcht einiges Anſpruchs/ wegen ſo enger Vereinigung vnd Verbuͤndnuß/ ſo ſie mit erwehnten Printzen von Conde vnd Conty, auch mit dem Hertzogen von Longueville getroffen; wann er nur nach gemelter vnſer Declaration innerhalb fuͤnffzehen Tagen ſich bey vnſer Perſon wieder wuͤrde einſtellen/ vnſern Befehl anzuhoͤren/ vnd ſich abthun von allen Verbuͤndnuſſen vnd Haͤndeln/ ſo wieder vns vnd vnſern Dienſt geſchehen ſeyn moͤgten/ wir vns erklaͤrten/ vnd jhm verſprechen/ alles vorgangene zu vergeſſen/ vnd hiengegen allen Favor zuerweiſen: in Hoffnung/ ſie wuͤrden/ vff gemelte vnſere Declaration, vnd geſchehene Verſicherung/ daß wir alles was geſchehen ſeyn moͤgte/ wolten hienlegen vnd vergeben/ jhren begangenen Fehler berewen/ ſich vnſer Gnad vnd Guͤte bedienen/ vnd zu jhrer Schuldigkeit wiederkehren/ alſo daß nach jhrem Exempel andere alle dergleichen thaͤten/ vnd wir ſolcher geſtalt Fried vnd Ruhe in vnſerm Koͤnigreich erhalten koͤnten!
So haben ſie/ vnd jhr Anhang/ an ſtatt ſie vnſere Gnad vnd Vergebung ſollen annehmen/ jhren grundverderblichen Vorſatz/ den ſie vorlaͤngſt gefaſſet vnd zugerichtet/ durch eine offentliche Rebellion vnd aͤrgerliche Verbuͤndnuß laſſen außbrechen/ vnd die Waffen/ die offtgedachte Printzen frey zumachen/ wieder vns ergriffen:
wie dann eben zu derſelben Zeit die Hertzogin von Longueville auch nach der Normandey gewichen/ jhren Anhang daſelbſt zuſammen zubringen/ wieder vnſern Dienſt vnd vnſers Koͤnigreichs Ruhe vff zuwiecklen/ den Pont de l’ Arche, den alten Pallaſt zu Roven, das Schloß zu Caën, zu Dieppe, zu Cherbourg, vnd zu Gra ville zubeſetzen/ da ſie dann nichts vergeſſen/ eine Beſatzung vmb den Havre, mit der Zeit gar hienein zukommen/ zulegen.
Ferner hat ſie den Sauvetat vff den Tag/ als ſie nach Dieppe kommen/ an den Ertzhertzogen geſand/ ſich in Spaniſche Protection zugeben/ vmb Tractaten anzuhalten/ wie dann auch vmb Schiff/ Kriegsvoͤlcker vnd Baarſchafft/ auff daß ſie vns in Dieppe wiederſtuͤnde.
Dannenhero wir genoͤthiget worden/ ſelbſt in vnſer Landſchafft Normandey zuziehen/ damit wir dem Vnheil/ ſo vnſere Baaß daſelbſt anzettelte/ moͤgten vorkommen; da dann Gott vnſer Vorhaben ſo gluͤcklich laſſen fortgehen/ daß die Hauptleuth die gedachte Orth vns alſo bald zu Handen geſtellt haben; wie dann vnſere Einwohner der Statt Dieppe in jhrem alten Gehorſam vnd Pflicht geblieben/ den ſie jederzeit gegen die Koͤnige/ vnſere Vorfahren/ vnd auch vns geleyſtet/ demnach alſo bald vnder dem Befehl deß Pleſſis Belliere, den wir jhnen zum Commendanten verordnet/ das Schloß zu Dieppe angegriffen/ vnd die Hertzogin von Longueville zum Abzug gezwungen.
Wie nun vnſer Sinn jederzeit geweſen/ einer ſolchen Perſon mit Favor/ Guͤte vnd Freundlichkeit/ ſo wir vermeynten jhr koͤnte gebuͤhren/ weil ſie vns mit Blutsverwanduß zu gethan iſt/ zu begegnen/ alſo haben wir durch den Varenes, vñ hernach durch den Chambois jhr laſſen andeuten/ ſie moͤgte ſich in ein oder andere jhre Wohnung/ nach Belieben/ ſetzen/ vnd daſelbſt mit jhren Kindern in Sicherheit leben.
Sie hat aber vnſere Gnad ſo wenig angenommen/ daß ſie jhr boͤſes Vornehmen verfolget/ auß vnſerem Koͤnigreich vber See gezogen/ nach Flandern/ vnd endlich nach Stenay kommen/ vnd daſelbſt neben dem Marſchalck von Turenne mit deß Koͤnigs in Spanien Dienern Tractaten gepflogen/ vns zubekriegen/ vnd jhnen gemelten Orth Stenay einzuhaͤndigen/ wie dann der Marſchalck von Turrenne, ſo bald er von vns außgeſetzt/ gedachtes Stenay, Clermont vnd Damvillers vñ Mouſon eingenom̃en.
Ob ſchon die Soldaten zu Clemont vñ Damvillers an jhrer Officierer Vntrew ein Abſchew trugen/ vñ ſich jhnen wiederſetzt; auch die zu Mouſon den Graffen võ Grandpre auß jrer Statt getriebẽ/ vñ ſolcher geſtalt dieſe drey Orth auß Redlichkeit der Soldaten vnd Jnwohner/ wieder zu vnſerem Gehorſam kommen/ alſo daß die Hertzogin von Longueville vnd der Marſchalck von Turrenne nur das Stenay allein erhalten/ wo ſie mit vnſern Feinden alle muͤgliche Bereitſchafft zuſammen tragen/ vnd alle vnſere rebelliſche Vnderthanen/ ſampt jhrem Anhang verſamblen.
Zu eben dieſer Zeit ſetzten ſich auch wieder vns die Staͤtte Bellegarde vnd Chaſteau de Saumur, wolter vnſere Ordre nicht annehmen/ wie dann Bellegarde den Hertzogen von Vendoſme, vnd Chaſteau de Saumur den von Comminges, ſo wir dahin verſchickt/ nicht eingelaſſen.
Hierdurch wurden wir bewegt/ mit Theils vnſer Kriegsmacht in vnſer Landſchafft Burgund zu gehen/ auff daß wir gedachte Statt wiederumb zum Gehorſam braͤchtẽ/ vnd mit vnſer Gegenwart der jenigen Trew vnderſtuͤtzten/ ſo man von jhrer Schuldigkeit eyfferig ſuchte abzuwenden; wie auch andere Kriegs-Voͤlcker noch Saumur zuverordnen/ die vns in gleichem den Gehorſam wieder erwuͤrben.
Vnd ob ſchon theils Voͤlcker/ zu Roß vnd zu Fuß vnder dem Graffen von Tavanes, vnd von der Printzen/ auch andern Regimentern ſich in Bellegarde gezogen/ den Orth wieder vns zubehaupten/ wegen deß hohen Verſprechens/ ſo die Hertzogin von Longueville vnd der Marſchalck von Turrenne jhnen wegen deß Spaniſchen Secours gethan hatten/ wie ſie dann ſolches vns geſtanden/ vnd bey der Vbergab erklaͤret/ als wir auch zuvor auß vielen vffgefangenen Schreiben vnd Berichten von der Hertzogin von Longueville, vnd dem Marſchalck von Turrenne gnugſam verſtanden:
Dergleichen dann der Commendant zu Chaſteau de Saumur ſich zur Gegenwehr geruͤſtet/ weil jhm der Printz von Marſillac Hoffnung machte ſeines Beyſtands vnnd ſeiner Huͤlffe; zumahler auch ein Verſuch gethan/ vnd vmb Angouleſme, Poicton, Xaintonge, Limoges viel Kriegs-Volck vffgebracht/ vnd vff Saumur angezogen/ Proviand/ Kriegsnotturfft/ vnd Voͤlcker hienein zubringen.
Dennoch hat Gott vnſern gerechten Waffen Gluͤck verlichen/ daß all jhr Vorhaben zu nichts worden/ vnd wir gedachte Orth Bellegarde vnd Chauſteau de Saumur vber waͤltigen/ vnd wieder zum Gehorſam gebracht.
Es bezeugen alſo all ſolche Meutereyen/ heimliche Haͤndel vnd Factionen der Hertzog in von Longueville, deß Hertzogen von Bovillon, deß Marſchalcks von Turenne, deß Printzen von Marſillac, der Gubernatorn vñ Hauptleuthe gedachter Orth Stenay, Bellegarde, Saumur, Clermont, Damvillers, Mouſon, Dieppe, Pont de l’ Arche, vnd anderer mehr/ die wir vnſern gedachten Vettern/ den Printzen von Condé vnd Conty, wie auch dem Hertzogen von Longueville anvertrawt hatten; alle jhre Verwaigerungen an die Commendanten derſelben Orth zuſchreiben vnd zubefehlen/ daß ſie dieſelben zu vnſern/ oder deren von vns verordneten Haͤnden ſolten abtretten; da ſie auch nicht wollen verbiethen/ ſolche den Spaniern zum beſten zuverwalten/ oder mit denſelben Correſpondentz zuhalten/ wie cyfferig wir ſie auch deß wegen zu zweyen vnderſchiedlichen mahlen durch einen vnſern geheimen Raht/ ſo ſie zuvermahnen geſchickt war/ erſuchen laſſen; endlich alle Kriegs-Empoͤrungen/ ſo der Hertzog von Bovillon vmb Limoges thut/ ſampt den Fortificationen im Land Turrenne; mehr dañ zuviel was vor boͤſen Sinn vnſere Vettern/ die Printzen von Conde vnd Conty, der Hertzog vnd die Hertzogin von Longueville, der Hertzog von Bovillon, die beyde Marſchaͤlck von Turrenne vnd Breze, der Printz von Marſillac, ſampt andern Adhærenten/ wider vns/ vnſern Dienſt/ vnd vnſer Anſehen gefuͤhret.
Weil wir nun dieſe Vnruh vnd alle das Vbel/ ſo dieſe Rebellion/ Meuterey vnd Verbuͤndnuß mit den Außlaͤndiſchen bringen koͤnte/ zuvor geſehen/ wann nicht durch der regierenden Koͤnigin/ vnſerer hochgeehrten Frawen vnd Mutter/ auch vnſers Vettern deß Hertzogen von Orleans, vnſers General-Leutenants Sorg vnd Wachtſamkeit/ wir ſolches vorkommen/ vnd den innerlichen Krieg vffgehalten haͤtten/ welcher vnſer Koͤnigreich trennen koͤnnen/ das ſonſten von ſo vielen Jahren her mit dem Außlaͤndiſchen Krieg/ belaͤſtiget iſt/ ob wir ſchon denſelben von der Zeit als wir zur Cron kommen/ durch einen ehrlichen vñ ſichern Frieden geſucht zuenden vnd bey zulegen/ darzu ſich auch zweiffels ohn vnſere Feinde haͤtten verſtanden/ vnd noch verſtehen ſolten/ wann ſie durch jhre immerwehrende Hoffnung nicht wuͤrden davon abgehalten/ welche ſie noch nicht fallen laſſen/ es werden nemlich alle dieſe Factionen vnd boͤſe Rahtſchlaͤge der Printzen von Conde vnd Conty, deß Hertzogen von Longueville vnd deren Anhang/ dermahl eins zu jhrem Nutzen dienen/ damit ſie von vns beſſere Conditionen, als jhre Waffen nicht erzwingen/ moͤgten erhalten.
Wie wir nun begehren alle Vnruhe/ Meuterey vnd Haͤndel/ ſo vnſers Koͤnigreichs Ruhe verſtoͤhren/ zuſtillen/ vnd vnſern Vnderthanen vnſere tragende Sorg vnd immerwehrende Wachtſamkeit zu jhrem Wohlſtand/ Fried vnd Erhaltung zubezeugen/ alſo haben wir auß dieſen vnd andern mehr antreibenden Vrſachen/ vff Gutachten der regierenden Koͤnigin/ vnſerer hochgeehrten Frawen vnd Mutter/ vnſers ſehr lieben vnd werthen Vettern/ deß Hertzogen von Orleans, anderer Printzen/ Hertzogen/ Pairs vnd Officierer vnſerer Cron/ hochanſehnlichen Perſonen vnſers Rahts/ vns erklaͤrt/ vnd erklaͤren mit dieſem gegenwertigen Brieff/ ſo mit vnſer eygen Hand vnderzeichnet/ die Hertzogin von Longueville, den Hertzogen von Bovillon, den Marſchalck von Turenne, vnd den Printzen von Marſillac, wie auch alle die jenige/ ſo jhnen werden anhangen/ Vorſchub vnd Huͤlff leyſten/ ſie vor Feldoberſte erkennen/ vnd jhnen gehorſamen/ eintretten wurden/ oder eingetretten waͤren in einige Liga, Verbuͤndnuß vnd Correſpondentz mit jhnen/ heimlich oder offentlich/ vff welche manier es im̃er ſeyn moͤgt/ vor Vngehorſame/ gemeine Friedens ſtoͤhrer/ Rebellen/ Feinde der Cronen/ vnd ſchuldig deß Laſters der belaydigten Mayeſtaͤt an dem hoͤchſten Haupt.
Wollen auch/ vnd ordnen/ daß wieder ſie/ als ſolche/ nach der ſtrenge der Geſatz vnd Ordonnantzen verfahren werde/ ſo wohl an jhren Perſonen/ als an jhren Guͤtern vnd Nachkoͤmlingen.
Deſſen zufolg haben wir ſie ferner erklaͤrt/ vnd erklaͤren ſie verluſtigt vnd entſetzt aller Ehren/ Titeln/ Wuͤrden/ Qualitaͤten/ Aemptern/ Dienſten vnd Staͤnden/ Penſionen/ Privilegien/ Vermoͤgen/ Prerogativen/ Vorzuͤgen vnd Berechtigungen vberhaupt/ wie die auch ſeyn moͤgten:
wie dann auch daß alle Laͤnder vnd Herꝛſchafften/ ſo ſie von vns vnd vnſer Cron halten/ zu vnſern Kammerguͤtern vnabſonderlich vnd immerzu wieder vereiniget bleiben; vnd alle andere Herꝛſchafften/ Laͤnder vnd Guͤter/ beweglich vnd vnbeweglich/ ſo ſie in vnſerm Koͤnigreich/ vnd wo wir zugebiethen haben beſitzen/ vns heim gefallen vnd confiſciert ſeyen/ damit die Nutzung vnd Einkommen aller derſelben Guͤter vns eingehaͤndigt/ vnd von vnſern Rentmeiſtern eingenommen/ auch wie wir es verordnen werden/ verwendet ſeyen.
Wir wollen auch/ daß in gedachten Laͤndern vnd Herꝛſchafften/ die Juſtitz vnſern Vnderthanen/ ſo darinnen wohnen/ von vnſern allernechſten Richtern vnd Officierern/ oder denen Perſonen/ die wir nach fleiſſiger Verwaltung vnſers General Procurators, vnd deſſelben Subſtituten darzu verordnen werden/ moͤge gedeyhen.
Befehlen demnach allen vnſern General-Leutenanten vnſerer Landſchafften/ den be- ſondern Gubernatorn vnſerer Staͤtte/ vnd Oerther/ Hauptleuthẽ/ vnd Fuͤhrern vnſer Kriegs-Voͤlcker/ daß ſie nach der Hertzogin von Longueville, dem Hertzogen von Bovillon, dem Marſchalck von Turenne, dem Printzen von Marſillac vnd jhrem Anhang greiffen:
Wie dann auch allen Ober- vnd Amptleuthen/ Schultheiſſen/ Richtern/ oder deren Stellvertrettern/ Stattvoͤgten/ Burgermeiſtern vnd Scheffen in vnſern Staͤtten/ ja allen vnſern Bedienten vnd Vnderthanen/ daß ſie derſelben Perſonen Handveſt machen/ vnd nach der Strenge vnſerer Ordonnantzen verfolgen/ ꝛc.
Den 9. May/ im Jahr der Gnaden/ 1650.
Vnd vnſers Reichs dem ſiebenden.
Das IV. Capitel.
Die Schweitzer werden wegen jhres Außſtands vergnuͤgt/ das Parlament zu Bourdeaux ſucht Huͤlff vnd Raht/ bey dem zu Pariß/ welches den Cardinal Mazarin will abgeſchafft ſehen/ vnder deſſen der Koͤnig vff Bourdeaux reiſt.
ES wolte ſich bey ſo zerruͤttetem Zuſtand in Franckreich noch ein ander Wetter erheben/ in deme Martha vnd Fontrailles, weil ſie zu einer Geldſtraff verdampt worden/ bey etlichen groſſen Herꝛn vnd Edelen deß Hooffs Gehoͤr funden/ auch in die Landſchafften hien vnd wieder geſchrieben/ daß man eine General Verſamblung der Staͤnde ſolt anordnen/ welches bey Hooff/ vnd ſonderlich dem Cardinal Mazarini/ kein geringe Forcht vervrſachte/ darumb auch die beyde obgemeldte Vhrheber im Parlament verdampt worden.
Das Grand Maiſtre Ampt/ wie auch die General Vffſicht vber die Seefahrten vnd den Kauffhandel/ hatte die Koͤnigin biß dahien fuͤr ſich behalten/ nach deß Brezé Todt/ vnd nun wurden beyde Aempter an Cæſar, den Hertzogen von Vendoſme, vnd an ſeinen andern Sohn/ Frantzen Hertzogen von Beaufort, doch zur Vberlebung/ gegeben.
Abermahl wolte es zum Vbelſtand/ ja gar zum Abzug mit den Schweitzern gerahten/ weil kein Geld noch Sold erfolgete.
Darumb ließ der König mit jhnen tractieren/ daß man jhnen baar ſolte erlegen viermahl hundert tauſend Pfund/ zu End deß nechſten Julij noch die helfft dieſer Sum̃/ vnd dann zu End deß Septembers die andere helfft/ vnd dann zehen tauſend Pfund/ wegen verweilter Bezahlung/ zuſammen/ achtmahl hundert tauſend/ vnd zehen tauſend Pfund/ hierfuͤr ſolte der Koͤnig voͤllige Vnderpfuͤnder geben/ ſo zu End deß Decembers/ als allerletzten Termins/ nach voͤlliger Bezahlung/ er wieder zuſich nehmen moͤgt.
Die Wartgelder vff fuͤnff Jahr waren jedes geſetzt/ fuͤnffmahl hundert tauſend Pfund/ vnd zuſammen in fuͤnff Jahren/ biß zu End An. 1655. zwo Millionen/ vnd fuͤnff mahl hundert tauſend Pfund.
Aber im Jahr 1656. ſolten die Schweitzer haben/ ſechs mahlhundert vnd fuͤnffzig tauſend/ neun hundert/ ſechs vnd achtzig Pfund/ zwoͤlff Steuber/ nach der Rechnung/ ſo mit jhren Oberſten vnd Officierern getroffen worden.
Das Vnderpfand war/ die Lionner vnd Valentzer Guͤlte/ auch was zu Pariß vor Zollfaͤlt/ deßwegen dieſelbe Verwalter den Schweitzern/ wie ſonſten dem Koͤnig verpflichtet worden.
So viel war an dieſem Vergleich vnd Zahlung gelegen/ daß die Cantonen in Schweitz jhre Mitbuͤrger/ die dem Koͤnig in Franckreich vmb Sold dieneten/ nicht nur wolten wiederumb abfordern/ da der Koͤnig jhrer am hoͤchſten vonnoͤthen hatte; ja man beſorgte/ die Schweitzer möchten einen Bund machen/ den Frantzoſen nimmermehr zu dienen/ vnd demnach ſich vff die Oeſterreichiſche Seit gaͤntzlich ſchlagen/ den Spaniern die Paͤſſe oͤffneten/ vnd alſo der Cron Franckreich Macht ſchwaͤchen.
Noch gab es wuͤſte Haͤndel zu Bordeaux, darumb auch der Koͤnig in die Landſchafft Guyenne ziehen wollen/ vnd den Hertzogen von Orleans zu ſeinem General-Leutenant in Pariß laſſen.
Was aber eygentlich vorgegangen/ iſt auß dem jenigen Schreiben/ ſo das Parlament zu Bourdeaux an das Parlament zu Pariß gethan/ vmb etwas zuvernehmen/ vnd lautet alſo:
Guͤnſtige Herꝛn/ wir haben mit groſſem Genuͤgen vnd zu danckbarem Gemuͤth vernommen/ daß jhr dem Voiſin, Raht in dieſem Parlament/ guͤnſtige Audientz ertheilet/ als wir jhn zu euch abgeordnet/ daß er eine wahrhaffte Erzehlung thun ſolte alles deß jenigen Gewalts/ ſo der Hertzog von Eſpernon immer fort treibt in dieſer Landſchafft/ von zweyen Jahren her/ vñ ohne zweiffel herruͤhret von eben derſelben Quell/ ob es ſchon weit laͤnger wehrt/ als man im Jahr 1641. anfienge/ Ewren Stand anzufechten/ mit der Statt Pariß/ welche es Koͤnigreichs Haupt/ vnd der Koͤnigen Sitz iſt.
Es iſt auch nicht ohne ſonderbare Schickung Gottes geſchehen/ daß die Relation in Beyſein deß Hertzogen von Orleans gethan ward/ welcher ſo guͤtig geweſen/ daß er ſich vor den Frieden verbuͤrgen wollen.
Vnd ſcheinet/ als waͤre er vff deß Hertzogen von Eſpernon Seite getretten/ darumb auch der Fried vns nicht anderſt zugeſtelt worden/ als daß man jhn vff der Stund wiederumb breche/ vnd vnſerm Feind die Freyheit vnd volle Macht laſſe/ vns nur deſto hefftiger zuplagen.
Es ſchreibt vns Voiſin, wie Jhre Koͤnigliche Hoheit bey demſelben Paß ein ſtarcke Reſolution/ den Frieden zu handhaben gefaſſet/ vnd daß jhn deuchte/ man ſolte dem Protokoll einverbleiben/ daß der Hertzog von Eſpernon ſchon laͤngſt von dem Koͤnig Befehl empfangen/ auß der Landſchafft zuweichen:
Dennoch iſt er nach ſo außdrucklichen Worten/ vnd nach der geſchehenẽ Verſicherung/ daß ſolcher Befehl ergangen (zumahl niemand vff Jhrer Koͤnigliche Hoheit Wort zweiffeln kan) in der Land ſchafft (gleichwohl nur vor ſechs Tagen abgereyſt) welche er Stuͤcksweiß verſchlungen/ vnd zu vnderſchiedlichen mahlen verderbet/ wann er Staͤtte vnd Termeneyen nach einander eroͤdet mit ſeinen Beſatzungen/ vnd den Kauffhandel vff dem Waſſer Garonne gehemmet/ vff welchem er die Ab- vnd Zufuhren der Eßbaren Waaren verſchloſſen/ oder offen hielte/ nach dem es ſein Geitz noͤthig erachtete/ alſo daß er die Schiffe nicht gehen laſſen/ oder ſo viel darvon genommen/ daß er die Kauffleuth verderbet/ die leer ankahmen/ wann er jhnen alles abgenommen.
Er ſpielte mit dem freyen Kauffhandel/ wie auch mit der Verſicherung/ ſo Jhre Koͤnigliche Hoheit vns gegeben/ welche dennoch bey vnſer Beſchuͤtzung wegen deß Verſprechens mit eingemiſchet iſt/ wie auch wegen deß Nachtheils/ ſo Voͤlcker vnd Landſchafften an dem Koͤniglichen Erb betrifft.
Nach dem er nunmehr auß dem Land geruͤckt/ hat er vns ein rechtſchaffenen Eyfferer ſeiner Rach hinderlaſſen/ nemlich den Ritter la Valette, welcher ſeinen grewlichẽ Fußſtapffen nachgeht/ vnd zu End richtet/ was der ander nicht koͤnnen wegen kuͤrtze der Zeit zu Bodenreiſſen:
Wie er dañ vff das alte Verderben ein newe Verfolgung bawt/ vnd zu ſeines Bruders Gehaͤſſigkeit noch ſeinen eygenen Wiederwillen gegen vns legt/ vns nur deſto baß zuplagen: alſo daß wir keine Linderung bey vnſerm Vbel empfunden/ dieweil man die Werzeuge vnſers Elends nicht verhindert hat/ vnd die vorige Peitſche/ oder eben daſſelbe Geſchlecht vns bekuͤmmert.
Auch muͤſſen wir euch vorbringen/ daß der Marſchalck Meilleraye vor ein par Monaten mit nicht geringer Kriegsmacht ſich vff die Dordogne gelegt hat/ welche der Statt Bourdeaux gleichſam andere Bruſt iſt ſie zu vnderhalten; vnd eine Schiffbruͤck daruͤber geſchlagen/ deſtoleichter vber zukommen/ vnd frey biß an dieſe Statt zugelangen/ dadurch er dann die Zufuhren verderbet/ Quartier allenthalben in der Parlaments Herꝛn Haͤuſern wieder die Privilegien/ ſo vns die Ordonnantzen ertheilen/ ſetzt das benachbarte Land mit gewalt der Waffen vnder Contribution/ welches dann vnder dieſen newen Verfolgungẽ ſeufftzet/ vnd ein andern Feind fuͤhlet/ der nur allein wegen deß Namens vom erſten vnderſcheyden iſt/ zumahl die Voͤlcker newlich geworben/ vnd gantz erhungert ſind.
Nun mehr ſind wir berichtet/ Jhre Mayeſtaͤten nahern ſich zu dieſer Statt/ darumb wir glauben muͤſſen/ daß die Deputation vnd Erinnerung die jhr zu vnſerm Beſten habt denſelben thun wollen/ nicht ſo eylend gewircket hat/ als dieſer Landſchafft Zuſtand es erfordert.
Was vns aber noch mehr erſchreckt iſt/ daß deß Koͤnigs Außſchreiben erweiſet/ Seine Mayeſtaͤt komme fuͤrnhmlich/ die Factionen/ ſo in dieſer Statt mit dem Feind dieſer Cron ſich erheben/ zuvernichten; da wir doch zu deß Koͤnigs Dienſten/ vnd zu der Ehr dieſes Parlaments ſolchen Wiederſtand ſolten thun/ nach dem wir vns jederzeit in vnverletzter Trew finden laſſen/ daß entweder alle Factionen eheſt muͤſſen vergehen/ oder wir vnder dem Gewalt einer mannlichen Verwahrung begraben bleiben.
Es iſt aber im Werck ſelbſt bekant/ vnd der Hertzog von Eſpernon (welcher ſich hernach wieder ein par Tage bey Hooff eingeſtellet) bildet ſich ein/ daß/ wann der Koͤnig mit dem Cardinal Mazarini in dieſe Landſchafft kompt/ dieſes geheimſten Rahts Anſehen vnd Schutz jhn wieder werde einſetzen/ vnd die Rach deſto gewiſſer machen/ daß man ſeinet wegen auß Flandern abgezogen/ wie auch die Graͤntzen in der Pikardey entbloͤſt/ an welchen gleichwohl ewer Wohlfart hafftet/ alſo daß es ſcheinet/ man ſetze euch zum Raub/ nur damit man vns vertilge.
Man bedrohet vns noch mehr/ wir werden in dieſer Statt/ vnd in denen Kirchen/ ſo deß Hertzogen von Eſpernon Befehl vnd eygene Haͤnde entweihet/ die herꝛliche Hochzeit deß Graffen von Candele ſeines Sohns/ mit deß Herꝛn Mazarini Nichten muͤſſen anſchawen.
Vnd daß man bereyt das Grab vor die Freyheit dieſer Landſchafft vnd Statt gegraben/ ob ſie ſchon der fuͤrnehmſten eine iſt im gantzen Koͤnigreich/ in Angeſicht deß Koͤnigs/ welcher den Vndergang ſeinen Volcks wieder ſein Wiſſen vnd Willen ſoll anſehen/ wir aber das Recht der Hoſpitalitaͤt brechen/ vnd zwar gegen dem Koͤniglichen Gebluth/ in der Perſon deß Hertzogẽ von Anguien/ vnd deſſelben Fraw Mutter/ ob wir ſchon nimmer anders geſinnet geweſen/ als daß wir ſo werthe Perſonen der Cron erhielten vnder Koͤniglichem Schutz/ welcher dann zu keinem mehr rechtmäſſigen Gebrauch kan angewendet werden.
Nach dem wir euch nun dieſes alles erzehlet/ koͤnnen wir nit vorbey gehen auch zuentdecken/ daß der Argwohn/ der auß ſo groſſer Bereitſchafft entſteht/ vnd zu vnſerm Verderben gereicht/ bey dem Volck ſo tieff eingewurtzelt iſt/ daß augenſcheinlich alles gefehrlich iſt bey dieſen Extremitaͤten/ in welche die Landſchafft geraͤth/ weil der Cardinal Mazarin herbey nahet der auch ſchon vff dieſem Boden iſt/ vnd jederzeit vnſerem Verfolger die Stang hat gehalten:
Vnd wird nur aͤrger werden/ wann man vernehmen ſoll/ daß von ſo vielen Printzen vnd Bedienten/ ſo das Königreich zureg eren ſind verordnet/ dieſer allein bey jhren Majeſtaͤten ſich befindet/ vnd eben in einer ſo hochwichtigen Reyß/ da man zuvorderſt von dieſer Landſchafft vnd Statt Vndergang Raht helt/ dabey dann alle andere Staͤtte deß Koͤnigreichs/ vnd alle andere Parlamenter ſo fern ſind begriffen/ daß ewrom Eyffer (welcher den Lauff deß erſten Vorhabens/ ſo wieder deß Koͤnigs Dienſten/ vnd die gemeine Wohlfart im Werckwar/ vnderbrochen/ vnd die Declaration im Jahr 1648. als ein heilſames Pflaſter alles Elends in Franckreich/ herauß gebracht) ſehr wohl geziemet/ allhie ins Mittel/ wie jhr vns verſprochen/ zutretten/ vnd herbey zutragen/ was jhr zu Abwendung dieſes Wetters werdet thunlich befinden/ welches dann nicht fruͤhe genug kan geſchehen/ bey ſo hochdringender Begebenheit/ zumahl es zuthun iſt vmb die Wohlfart deß Koͤnigreichs/ vnd ſonderlich dieſer Landſchafft/ auch vnſere/ die wir/ ꝛc. den 1. Auguſt.
Als dieſes Schreiben im Parlament verleſen/ ſagt der Hertzog von Orleans, es wuͤrde der Hertzog von Eſpornon innerhalb zehen Tagen abgefordert/ ein ander Gubernator benahmt/ vnd ein General Pardon jhnen ertheilt werden/ mit Verſicherung vor die Princeſſin von Condé in einem oder andern Schloͤßlein zuwohnen/ auch Vergebung der Spaniſchen Correſpondentzen/ wann ſie ſich nur jhrer Schuldigkeit erinnerten/ den Koͤnig in die Statt lieſſen/ den Hertzogen von Bovillon, vnd den Printzen von Mar ſillac mit jhren Companien/ als Aechter/ hienauß ſchaffeten.
Sonſten koͤme man die Privilegien im Krieg nicht beobachten/ wie in Friedens Zeiten: entſchuldigte auch alles/ ſo gut er konte.
Als dieſe Herꝛn von einander giengen/ ruffte die groſſe Menge deß Volcks Gluͤck zu dem Koͤnig/ vnd nicht Mazarin.
Den achten Auguſt kam man wieder zuſammen/ da erzehlt Payen, in was Elend Franckreich ſteckte/ Cappell waͤr eingenommen/ die Spanier haͤtten ein doppel ſtarcke Armee vff den Beynen/ es gebe newe Haͤndel im Land Berry, die Engellaͤnder gedaͤchten einzufallen/ vnd an allem ſolchen Vnheyl waͤr ſchuldig der Cardinal Mazarin/ der ſein boͤſes Vorhaben hiermit erwieſe/ vnd ſeinen Zorn außlieſſe/ nicht nur vff dieſer Reyß nach Bourdeaux, ſo er wohl vnderwegen ſolte Laſſen/ wann er der Partheiligkeit in der Statt/ zu derſelben Vndergang/ vnd dannenher deß erwuͤnſchten Außgangs ſich nicht vergewiſſert hielte; zumahl er im wiedrigen deß Koͤnigs Reputation vnbeſonnener Weiſe ſolte anfuͤhren; ſondern auch/ daß er dieſe Landſchafft immerzu gehaſſet/ vnd nach derſelben euſſerſtem Verderben getrachtet.
Viole ſagt/ man ſolte die Koͤnigin erſuchen/ daß der Cardinal vff derſelben Landſchafft Boden nicht ſeyn moͤgt/ wann man zu den Tractaten kaͤme/ weil er derſelben abgeſagter Feind/ vnd ſolches ſo gar frembd nicht waͤr/ da noch newlich bey der Conferentz zu Ruel dieſes Parlament jhn auch nicht dulden wollen.
Hieruff macht er ein Vergleichung/ in welchem Stand die Cron Franckreich/ vnd in welchem hohen Anſehen derſelben Waffen geweſen/ als der Cardinal zur Verwaltung kommen/ vnd was vor Jammer vnd Elend ſich gegenwertig befinde/ was vor Schaden vnd Verluſt durch ſein Vberſehen vorgangen.
Endlich beſchloſſe Viole, man ſolte nachmahlen bey der Konigin anhalten/ daß ſie den Cardinal von der Verwaltung nehme/ wolte doch allen Vnfug nicht deſſelben Boßheit/ ſondern allein dem Vnverſtand oder Vngluͤck zulegen/ ohne gruͤndliches Nachdencken/ welches Stuͤck vnder den beyden die Vrſach ſeyn moͤgt/ wann man nur dieſes beobachtete/ wie es gar nicht billig/ daß Franckreich wegen eines Bedienten Vnvermöglichkeit oder Vngluͤck ſolte verderben.
Vns dieſes beſtettigte er mit dem Exempel deß Cardinals Ximenes, der ob er gleich ſeinem Printzen mehr dann getrew/ vnd in Staadsſachen mehr dann verſtaͤndig war/ dannoch von der Verwaltung muͤſſen abſtehen/ als die Voͤlcker bey Ferdinand/ Koͤnig in Caſtilien/ Leon vnd Arragon/ zum hefftigſten druff drangen.
Da der Hertzog von Orleans wolte heraußgehen/ ſchrie das Volck/ Gluͤck zu dem Koͤnig/ vnd dem Hertzogen von Orleans, vnd nicht dem Mazarin.
Die Halbartierer konten nicht Platz machen/ alſo zogen die Carabiner jhre Hahnen vff/ als wolten ſie loßbrennen/ aber das Volck rieffe Lermen.
Darumb kahm der Hertzog von Beaufort, das Volck zuſtillen; jhm wurd geantwort/ Mazarin haͤtte jhn mit achtzig tauſend Pfund jaͤhrlich Einkommens vff der Admiralitaͤt beſtochen:
Dem Marſchalck vom Hoſpital wurd das Wort Cocquin mit vielen Schmehworten wieder gegeben.
Den 9. Mertz fieng Coigneux an/ den Printzen von Condé zulob en/ vnd wie deſſelben Thun mit dem Cardinal Mazarin zuvergleichen waͤre: meldet auch/ ſo bald der Marggraff von Ancro auß dem Weg geraumbt worden/ haͤtte gantz Franckreich Frieden gehabt; alſo ſolte es auch ergehen/ wann der Cardinal Mazarin nur abſeit gienge.
Deſſen fuͤrnehmſte Thaten waͤren/ daß er den Hertzogen von Beaufort laſſen hienſetzen/ den Præſidenten Barillon ins Gefaͤngnuß vnd in den Tod gebracht/ mit dem Marſchalck la Mothe ſo wohl vnd guͤnſtig vmbgangen/ vnd die Friedens-Tractaten zu Muͤnſter gehindert.
Bachaumont legte auß deß Cardinals vbele Verwaltung oder Vntrew/ deſſen Vnvermoͤglichkeit/ vnd Rencken.
Wie nun einer vnder dem Hauffen einſtrewete/ man koͤnte den Printzen/ im fall ſie ledig wuͤrden/ vff jhr Verſprechen nicht trawen/ nach dem der Cardinal ſie betrogen/ antwortet er/ die zu Bourdeaux haͤtten weit mehr Vrſach deß Mißtrawens/ weil jener ſich nicht zum Schlaven ſeiner Wort machte/ deme man gleichwol deß Koͤnigs Perſon anvertrawt/ welchen er vber zweyhundert Frantzoͤſiſche Meilen hien ſchleppete/ eine Statt zuerobern/ die zuvor deß Koͤnigs waͤre.
Ein quidam ſagte/ dieſer Cardinal haͤtte ſieben Krieg wieder die Parlament in Franckreich gefuͤhret/ einen wieder Pariß/ einen wider Roven, zween wieder die Provinaß/ vnd drey wieder Bourdeaux, darumb ſolte man jhn abſchaffen.
Vnder deſſen nahete der Koͤnig der Statt Bourdeaux, vnd gieng das Scharmuͤtzeln an vff den nechſten Jnſelln/ doch vervrſacht deß Hertzogen von Orleans Vorſchlag ein Stillſtand von zehen Tagen.
Wie nun im Parlament vorkommen/ der Feind ſtreiffete in Franckreich/ waͤr durch die Schampany eingebrochen fordert Contribution an die Statt Rheims, vnd wuͤrde gar bald die Vorſtaͤtte zu Pariß ins Fewr ſetzen/ vnder deſſen der Cardinal Mazarin die Graͤntze entbloͤſſet/ vnd die Kriegs-Macht nach Bourdeaux gezogen haͤtte.
Aber der Hertzog von Orleans antwortet/ man haͤtt ſich nicht zufoͤrchten/ der Feind koͤnte auß Mangel Fußvolcks nichts einnehmen/ ſo wehr bereit Verordnung wieder die Streiffereyen geſchehen:
es befuͤnde ſich kein Geld/ jhn zuhindertreiben/ darumb muſte man ſehen/ daß man Geld machte/ ohne Edict, ohn Taxvnd ohne Beſchwehrde deß Volcks.
Das V. Capitel.
Eine gantz vnderthaͤnige Supplication an den Koͤnig vnd die Koͤnigin/ wegen deß Vnweſens inn der Landſchafft Guyenne vnd der Statt Bourdeaux, wieder den Hertzogen von Eſpernon, vnd den Cardinal Mazarin.
ALlergnaͤdigſter Koͤnig vnd Herꝛ/ dieſe Landſchafft ſolte in ſtoltzem Frieden ſitzen/ wann der Hertzog von Eſpernon ſie nicht bevnruhigte durch allerhand Gewaltſamkeit/ ſo er von zweyen Jahren her vbet; Jn welcher Zeit wir vnſer euſſerſtes gethan/ vnſere Noth Ewrer Mayeſtaͤt zuklagen/ vnd vmb Juſtitz zubitten/ dieweil wir es vor billig hielten/ daß man vnſerm Elend vmb etwas Raht ſchaffete.
Gleichwohl hat eben der/ ſo die Verwaltung ewrer Cron ſich anmaſſet/ gantz eyfferig befohlen/ vnſere Deputirten nach Pariß ſolten ſich von Ewrem Hooff thun/ oder reden/ ſingen vnd pfeiffen nach ſeiner Tablatur/ damit deß Volcks Wehklagen nicht zuhart erſchalle; er hat aber ſich nimmer vmb die Vrſach bemuͤhet.
Man hat nie wollen darzu verſtehen/ daß eine ſo lange Verfolgung/ als die vnſere im Lauff vff gehalten; vnd vnſer Verfolger vns abgenommen wuͤrde.
Man hat verbotten/ von einer Veraͤnderung zureden/ oder dieſelbe zubegehren; man hat vns bedrohet/ daß wir nur darnach verlangeten; man hat vnſere Klagen vor Laſter vnd Vermeſſenheit vffgenommen.
Es weiß aber gantz Franckreich/ daß vns noch nie erlaubt geweſen/ von vnſerm eygentlichen Vbel zu reden/ gleichwol hat man vns befohlen/ ja gezwungen/ zu Dijon ein offentliche Danckſagung zuthun/ wegen deß Friedens/ deſſen wir nimmermehr genoſſen.
Wahr iſt es/ Allergnaͤdigſter Koͤnig vnd Herꝛ/ daß man vns die Ruhe offt angebothen/ vnder dem Schein eines Friedens; man hat vns offt das Gifft in einem guͤldenen Becher dargehalten/ auff daß wir es deſto beſſer einſchlucketen/ vnd damit man vns nur deſto leichter koͤnt vberfallen/ hat man bey allen vnſern Tractaten das heilige Wort Ewrer Mayeſtaͤt bey gefuͤgt/ welches dann der Voͤlcker Heyl ſeyn ſoll/ gleich wie es das lebendige Geſatz der Cron iſt:
Es iſt aber daſſelbe Wort von dem eytelen Bild deß Friedens/ mit welchem man die Voͤlcker verleytet/ alſo bald verſchwunden/ vnd in eine verwegene Licentz zum boͤſen Verwandelt worden/ vnd zwar bey allen vnmenſchlichen Thaten/ ſo die vntrewe Welt/ vnd das raſende Kriegsweſen mit ſich fuͤhren koͤnnen.
Der von Argenſon, welcher die erſte Ordre von E. M. gebracht/ den Strom vnſers Elends vff zuhalten/ hat mit vnbewegten Augen/ vnd eyßkaltem Hertzen ſelbſt geſehen/ wie man vnſere Prieſter bey vnſern Altaren geſchlachtet/ Toͤchter vnd Weiber in Angeſicht jhrer Eltern vnd Maͤnner in den Gaͤngen der Kirchen geſchaͤndet/ ja zu groſſer Schmach dieſer Zeit/ das H. Sacrament-Haͤußlein/ darinnen noch von dem H. Sacrament geweſen/ nach deme es deß Hertzogen von Eſpernon, Voͤlcker vnder Ewrer Mayeſtaͤt Namen/ offentlich Feyl getragen/ in den Pallaſt getragen/ vnd in dem groſſen Saal vff den Tiſch geſetzt worden/ als wann es bey den Menſchen Rach ſuchte wieder die Gottloſe Thaten/ deßwegen auch die Cleriſey ewres Koͤnigreichs ſolches an E. M. wieder den Hertzogen von Eſpernon gelangen laſſen/ in deſſen Geiſt vnd Mund/ wie auch bey dem Argenſon, dieſe verfluchte Thaten/ ſo die Weltliche Herꝛſchafften nicht beruͤhren/ nur Fruͤchte deß Kriegs genennet werden.
Es war dennoch/ Aller gnaͤdigſter Koͤnig vnd Herꝛ/ derſelbe Fried ein ſolches Werck/ das der Himmel Ewrer Mayeſtaͤt Gottſeligkeit verlichen/ vnd wolte ewre Vnderthanen damit ſegnen/ nach dem das Parlament zu Pariß vor vns gebetten/ vnd die Koͤnigliche Printzen/ ſo damahls alle noch frey waren/ es vor billig vnd noͤthig erkanten; darumb auch der Hertzog von Orleans an vns geſchrieben/ er wolte gut darfuͤr ſeyn.
Bey dieſer allgemeynen Vergleichung/ da Himmel vnd Erde gleichſam ſich vereiniget/ vns ein ſo vernuͤnfftigen Titell zugeben/ meinte jederman ſolten wir der Ruhe genieſſen; wir fingen aber an vns zufoͤrchten als vnſere Deputirten vns Bericht thaͤten/ der Cardinal Mazarin/ der Vnſerm Verfolger die Stang allzeit gehalten/ vnd der vff den heutigen Tag in Franckreich allen vnd jeden groß Vnheil zugefuͤgt/ haͤtte ſich verlauten laſſen/ alles waͤr ohn ſein Bewilligung/ vnd wieder ſeinen Willen geſchehen.
Nach ſolcher Zeit/ Allergnaͤdigſter Koͤnig vnd Herꝛ/ ſind wir immer in Sorgen geſtanden/ der Fried moͤgte nicht lang waͤhren/ vnd man haͤtte vns denſelben zu einem groͤſſern Vbel wieder vns ſelbſt verlichen:
Welches wir nicht anders ermeſſen koͤnnen/ als vnſere Deputirten zu E. M. kommen/ vnſer Verderben vorzubringen/ vnd der Cardinal/ ehe ſie moͤgen gehoͤrt werden/ ſie nach Senlis verſchafft/ gleichſam zu einer Straff vnd Verbannung/ wie man dann hernacher mit Bedrohungen jederzeit in ſie geſetzt hat.
So lang alles wohl hergegangen/ ſind ſie nimmer guͤnſtig empfangin worden/ als biß deß Cardinals Verwaltung ein vbelen Außgang gewonnen/ dadurch die Wohlfarth vnd das Gluͤck der allerfuͤrnehmſten Landſchafften gegẽ deß Staads Wohlergehen vnderſcheyden ward/ als ſolten wir zu ewers Koͤnigreichs Wohlfahrt Verderben/ oder vns durch deſſelben Verluſt retten/ welches dann das End vnſers Jammers ſeyn moͤgte.
Als nach ſolcher Zeit Ewre Mayeſtaͤt in Burgund war/ befahl man vnſern Deputirten/ ſie ſolten wieder in die Landſchafft kehren/ vnd nicht vber Pariß kommen/ nach dem man jhnen vergoͤnnet dem Koͤniglichen Hooff zufolgen:
Doch triebe man ſie gantz davon.
Man wolte nicht geſtatten/ daß Pariß/ als das Liecht in Franckreich/ ſie mit altem vnd newem Jammer beladen/ vnd von Bekuͤmmernuß der verwaigerten Juſtitz halb tod/ ſehen ſolte.
Noch ſind ſie zu Pariß/ vnd haben jhren Mitbeampten/ vnd Mitbuͤrgern keine Linderung im Vngluͤck nicht erworben/ eben ſo hoͤchlich beſtuͤrtzt vber ein ſo boͤſen Außgang/ als wenig der Cardinal jhre Klagen zu Hertzen genommen.
Er kan aber keines Wegs entſchuldigen/ Allergnaͤdigſter Koͤnig vnd Herꝛ/ daß er dieſe Landſchafft dem grauſamen Gubernator Preiß gemacht/ welcher lauter boͤſes im Sinn hat/ aber nicht maͤchtig genug iſt/ ein Land Verderben/ welches ſo gar weit vmbſich gefreſſen/ immer fortzuſetzen/ wann er nicht die Armeen zu Waſſer vnd zu Land heran braͤchte:
Sein Vermoͤgen erſtreckte ſich nit dahien/ daß er die Jaghunde vnd Werckzeuge vnſerer Verfolgung in ſo groſſer Anzahl vnderhalten moͤgen/ wann man nicht auß der geheimen Verwaltung/ zu getragen vnd geſchoͤpffet/ auch deß Staads Gewalt neben dieſer Landſchafft Vermoͤgen/ zu dero euſſerſtem Verderben/ angewendet haͤtte.
Dann deß Hertzogen von Eſpernon Anſehen war nicht großgenug/ eine Flot heran/ vnd in vnſere Haͤfen zubringen/ bey welcher der Cardinal durch eine zu eyfferige Bezeugung ſeines Schutzes/ auch ein Schiff gehabt/ genant Julius/ von ſeinem Namen/ damit er die See vnd das druckene Land mit ſeinem geſchwinden vnd gewaltſamen Anſehen erfuͤlle/ deſſen er gleichwohl Mißbraucht/ vnd an ſich reiſt/ wieder die Wohlfart vnd Ruhe ewrer Vnderthanen.
Der Hertzog von Eſpernon waͤre/ mit allen ſeinen Rencken zu Haß vnd Rache/ deren ſeine Seele voll iſt/ nimmermehr ſo behertzt geweſen/ daß er gantz allein denſelben Frieden kraͤncken doͤrffen/ er haͤtte es nie zu Werck gebracht/ ſondern waͤr darunder erlegen/ wie auch geſchehen/ doch mit deſto groͤſſer Schand/ vnd gewiſſer Anzeig mehrer Ohnkraͤfften; wann nicht das einige Anſehen/ ſo der Cardinalim Koͤnigreich hat/ darzwiſchen kommen/ welcher koͤnnen vnd wollen auß Catalaunien vnd der Pikardey/ wie er es noch gegenwertig ſpielet/ die jenige Voͤlcker beſchreiben/ die zu Beſchuͤtzung derſelben Laͤnder ſo hochnoͤthig waren/ als vff den Graͤntzen; nur vns zu vberziehen/ vnd vns zuermorden/ zu Nachtheil deß Friedens/ ſo acht gantzer Tag beſiegelt geweſen/ ehe er vff deß Hertzogen von Eſpernon Befehl vberbracht worden/ vnd er vnder deſſen in ſeinem Sack truge/ da man doch eben damahls wieder der Voͤlcker Recht/ durch eine Ruchloſigkeit/ ſo Ewrer Mayeſtaͤt Wort vnd Trew nach theilig iſt/ vnd auß abgefaſtem Raht/ vnſeree Haͤfen vnd Vorſtaͤtte/ zu Waſſer vnd Land anfiele/ ſo viel Mannſchafft niedergehawen/ vnd ſo viel Gebaͤw verbrand/ daß niemand heran kommen doͤrffen/ als wir die Freyheit hatten/ vns zuwiederſetzen.
Der Marſchalck Praslin, der bey einer andern Welt mehr Freyheit ſeine Tugend zu vben haben moͤgen/ legt vnſern Commiſſarien zu Bloye etliche Friedens-Artickel vor/ vnd ſchloſſe mit jhnen/ vergaſſe aber die vorige Conferentzen/ vnd wolte nimmer ſchlieſſen/ was zuvor berahtſchlagt geweſen/ weil er vom Cardinal Nachricht erhalten/ wie wir mit vnſerm Heyl vnd Leben vff dem aller euſſerſten ſtunden.
So wird dann die liebe Poſteritaͤt ſehen/ Allergnaͤdigſter Koͤnig vnd Herꝛ/ daß ewrer Minderjaͤhrigkeit/ vnd eben als wir wolten das Te Deum laudamus, wegen deſſelben erhaltenen Friedens ſingen/ auch offentliche Frewden-Fewr machen/ vnd Gott im Himmel dancken/ daß E. M. dieſer Landſchafft vnd Statt ſolche Gnad wollen bezeugen/ wir vnſere Mitbuͤrger muͤſſen zur Erden beſtatten/ die man damahls vor vnſeren Statt-Thoren niedermachte/ vnd neben dem Alvimar, ſo mit vnſern Commiſſarien von Blaye eben kahm die Fewrflammen von denſelben Gebaͤwen gehn Himmel ſchlagen/ vnd dennoch kein Hand doͤrffen auffheben/ auß Ehreerbietung gegen Ewre Mayeſtaͤt; gleich wie die Jſraeliten lieber wolten/ als Schlacht Schaffe/ vnder den Feinden Gottes fallen/ dann den Sabbath brechen.
So iſt dann abzunehmen/ Allergnaͤdigſter Koͤnig vnd Herꝛ/ auß dem trawrigen Ende dieſes Friedens/ daß derſelb nur eine Fall geweſen/ in welche wir betruͤglicher Weiſe/ doch nur vff dem Wege deß Gehorſambs/ ſo wir vnverbrochen halten/ ſind verleytet worden/ zumahl wir vns vff deß Koͤnigs Wort/ das wir hatten/ vnd vff das Anſehen Ewrer Regierũg gaͤntzlich verlaſſen.
Es iſt auch durch gãtz Franckreich bekãd/ daß man vnderſchiedliche Schreiben vnder wehrendem vnſerem Stillſtand vffgefangen/ welches dann die erbaͤrmliche Zeit in zwiſchen geweſen/ dadurch jedesmahl was Vnheils vff vns geſchoben worden.
Dann deß Hertzogen von Eſpernon Agenten ſchrieben jhm/ ſeine Rach haͤtte noch etwas zuthun/ die Tractaten waͤren kuͤnſtlich angeſtellet/ dz Volck auß den Waffen zubringen/ damit man hernach deſto beſſer hinder jhm her ſeyn koͤnte.
Hat demnach der Fried/ als ein Himmliſche Wohlthat/ vnd vor ſolche ſoll gehalten werden/ beydes wegen deß Orths ſeines Herkommens/ vnd dann wegen Ewrer Mayeſtaͤt Verguͤnſtigung/ auch wegen der Voͤlcker Wohlfart/ denen er ward gegeben/ ſo gar viel Hoſtilitaͤten vervrſacht/ welche vnſer Feind verrichtet hat ohne Gefahr/ ohne Maaß vnd Weiſe.
Wir koͤnnen auch/ Allergnaͤdigſter Koͤnig vnd Herꝛ/ nicht ohne Schmertzen Ewrer Mayeſtaͤt vortragen/ daß nach dem erſten Frieden/ ſo wir den Leugnaniſchen Frieden nennen/ vnd eine Amneſty oder Vergeß alles vorgangenen brachte/ aber vielmehr ein Vergeß vnſers vberſtandenen Jammers/ als vnſers Vorhabens geweſen/ man dieſe gantze Statt mit Gewalt dahien wolten anhalten/ daß ſie den gedachten Vergeß annehmen vnd das Parlamene ſchuldig mache: man wolte dieſen die Straff jhres vnſchuldigen Verhaltens nicht nach geben/ man haͤtte dann Fug die andern zu vberzeugen vnd zuſtraffen.
Sie hatten nicht Siñ/ ewren Vnderthanen Gnad zuerweiſen/ welches guͤtige Fuͤrſten zuthun pflegen/ vnd Ewerer Mayeſtaͤt zum allerbeſten anſtehet/ ſondern wieder ewre fromme Vnderthanen jhre Grauſamkeit zu vben; welches dann den boͤſen Regenten vnd Außlaͤndiſchen iſt angebohren.
Zu eben dieſer Zeit/ Allergnaͤdigſter Koͤnig vnd Herꝛ/ wurden wir im Pallaſt belaͤgert/ man ſahe das grobe Geſchuͤtz durch die Gaſſen rollen in vollem Frieden/ vnd bey ſtiller Ruhe der Statt/ in deme die Handwercks-Leuthe bey jhrer Arbeit ſtunden/ welche dann nicht wenig erſtauneten/ daß man das Grobgeſchuͤtz vor den geweiheten Tempel Ewrer Gerechtigkeit fuͤhrete/ denſelben in den Staub zulegen/ deren Diener ohne Waffen/ vnd die Thuͤren offen waren/ jederman/ der Juſtitz ſuchte/ einzulaſſen/ mit dieſem Vorſatz/ ein Hauptſtreich wieder das Parlament zu donnern/ vnd deſſelben Verrichtungen vffzuheben.
Bey ſo geſtalten Sachen beſonne ſich der Hertzog von Eſpernon, daß ewre Trabanten an der Ketten ſtanden/ vnd wolte nur zuſehen/ wie man vns wuͤrde in die Pfann hawen/ damit er ſeine Augen erſaͤttigen koͤnte an einer ſolchen gewaltſamen That/ die in Franckreich wieder ein ſolche hoͤchſte Verſamblung biß dahien noch nicht war veruͤbt worden/ ob er ſchon zu ſeiner eygenen Schand arbeitete; zumahl ewre Juſtitz/ Allergnaͤdigſter Koͤnig vnd Herꝛ/ die biß vff dieſelbe Stund/ bey ſo manchem Anfall vnd bedrohen/ noch nit war verletzt worden/ beſtaͤndig geblieben/ vnd vff denſelben Tag ſich allein/ ohne andere Huͤlff/ als durch zuſehen vnd jhre Wuͤrde/ gerochen hat.
Daß aber bey eben dieſem Verlauff gantz vngewoͤhnlich vorkommen/ Allergnaͤdigſte Koͤnigin vnd Fraw/ vnd der Cardinal abſonderlich/ zu deß Hertzogen von Eſpernon Eyffer verſtattet/ iſt die Declaration geweſen/ die denſelben Trabanten im Namen deß Koͤnigs vff weiß Papier wurd gegeben/ beſiegelt vnd datiert ein Tag nach dem Verbott/ vnd nur ein Theil der Parlamentiſchen Bedienten wieder kommen ließ/ von dem Hertzogen von Eſpernon allererſt in dieſer Statt iſt ergaͤntz worden/ als er die Namen deren/ ſo er am wenigſten haſſete/ hienein ſchriebe.
Welches ſtuͤck von vnderſchiedlichen Haͤnden/ mit vnderſchiedlichen Buchſtaben/ an zweyen vnderſchiedlichen Orthen deß Koͤnigreichs/ die ſo gar fern von einander gelegen/ geſchrieben/ wurd den folgenden Tag deß Verbotts dem General Procurator in dieſem Parlament angedeutet vnd eingehaͤndiget.
Auß welchen vbelgefuͤgten groben Puncten Ewre Mayeſtaͤt vrtheilen kan/ mit was groſſem Nachtheil deß Koͤniglichen Anſehens/ vnd mit wz groſſem Vnglimpff vñ Vnehr ewrer Regierung/ man offentlich ein falſches Laſter geſchmiedet vnd beſieglet/ ja mit was vor Enteuſſerung man deß Koͤnigs Bild vnd Schein mißbrauchet/ eines particulars Wuͤten vnd Rache/ wieder das Recht vnd die Privilegien eines Parlaments/ ein Genuͤgen zuthun.
Dieſer Schutz/ Allergnaͤdigſte Koͤnigin vnd Fraw/ hat allzeit in gleicher Staͤrcke golten/ mit allem dem Vberſehen/ das ein geheimſter Rath kan thun/ eines Vnderthanen Vngehorſam wieder eine gantze Landſchafft zubedecken/ welche gleichwohl mit Brand verderbt/ außgefreſſen/ vnd vor den Augen deß gantzen Koͤnigreichs verarmet/ darzu niemand keine Steurung thun wollen/ darumb daß ſie dem jenigen Feind zum Raub/ vnd grauſamen Geitz war vbergeben/ den der Cardinal will heben vnd tragen/ nach dem er jhn auß der ſchmaͤhlichen Acht/ vnd Verbannung gezogen/ vnd wieder in ſein Aempter eingeſetzt/ die jhme durch ein Vrtheil/ in Gegenwart deß verſtorbenen Koͤnigs/ Ludwig deß Gerechten/ ſeeligſten Andenckens/ gefallen/ auß deß ſelben Mund geſprochen/ vnd zu Pariß vollzogen/ waren benommen/ weil er deß Koͤnigreichs Wohlfart hatte verrahten.
Welches alles ſeyn Thun/ Allergnaͤdigſter Koͤnig vnd Herꝛ/ ein vnzweiffelhafftes Beweiß iſt/ daß er ein ſo ſtarcken vnd ſo blinden Eyffer gefaſt hat/ darauß man leichtlich alſo ſchlieſſen mag/ dieſer gantzen Landſchafft Verderben werde jmmerfort bey deß Hertzogen von Eſpernon Willen ſtehen/ ſo lang vnd viel die Macht der Cron in deß Cardials Verwaltung bleibet.
Es iſt freylich wieder vnſern Willen/ Allergnaͤdigſter Koͤnig vnd Herꝛ/ damit wir nur den Gehorſam/ vnd die Pflichte/ ſo wir Ewrer Mayeſtaͤt ſchuldig ſind/ nicht verletzen/ daß wir vns ſchuldig erkennen/ deß Volcks Argwohn nicht zuverhelen/ Es ſey nemlich jhr Verderben ſchon beſchloſſen/ der Cardinal hab jhm vorgenommen/ in dieſe Statt zukommen/ daruff er ſo gar eyfferig dringt/ damit er Ewrer Mayeſtaͤt wir er vermeint/ koͤnnen ſehen laſſen in ſeinem Zorn/ wie ſchwehr ſeine Hand vff denen liege/ vber welchen die Koͤnigliche Gnad iſt außgegoſſen/ mit ſo vielen Zeugnuſſen der Lieb/ vnd mit ſolchem Vberfluß.
Es vermehrt auch/ Allergnaͤdigſte Koͤnigin vnd Fraw/ die Forcht vnd das Mißtrawen/ deß Hertzogen von Eſpernon geuͤbte Vanitaͤt vnd Ruhm/ dieſe Statt wolle er ſeinem Grim auffopffern/ er werde ſein Anſehen wieder auffgerichtet ſehen/ vnd gar bald auß dieſem kuͤnſtlichen vnd eingebildeten Elend wieder anheim kommen/ damit er die Berechtigungen dieſer Statt vffgehoben/ vnd die Freyheiten verloſchen ſehe/ deren ſie doch ſo lange Zeit her genoſſen/ die ſie auch vnder Ewrer Cron getragen bey wehrendem Vffſtand/ vnder ſo vielen Koͤnigen erhalten/ vnd mit den Einwohnern hoͤher als das Leben ſelbſt achtet.
Gleich wie aber Allergnaͤdigſter Konig vnd Herꝛ/ die Guͤte der Königen Scepter weit feſter macht/ als die Strenge/ zumahl die Koͤnige jhrer Vnderthanen Strittigkeiten gegeneinander nicht raͤchen/ ſondern gutthaͤtige Vaͤtter bleiben.
Alſo hoffen wir von Ewrer Mayeſtaͤt Gerechtigkeit/ dieſelbe werde nicht geſtatten/ daß vnder falſchen Vrſachen (dann dieſe Statt iſt noch nie von jhrer ſchuldigen Trew abgewichen/ ſondern dieſelbe von viel hundert verfloſſenen Jahren/ auch mitten vnder den innerlichen Kriegen erhalten) wir ein ſolche Vngnad außſtehen/ eines Particulars vnbilligen Eyffer abzukuͤhlen/ der den Titel eines Gubernatorn in ein Landverſtoͤhrer verwandelt/ der vermeſſentlicher Weiß vff ſeinen Stempel/ vor den Augen ewers Parlaments/ vnd in eben dieſer Statt ſchlagen laſſen/ da man Ewrer Mayeſtaͤt hoch anſehnliches Bild prechet/ da er dann Korn vnd Schrot anderſt geſetzt/ damit ſeine Muͤntz im Kauffhandel deſto gangbarer ſey; zumahl er ſich ein Printzen laͤſt ſchelten/ den Titel Jhrer Hoheit erfordert/ welcher in Franckreich niemand/ als den Printzen von Koͤniglichem Gebluͤth zukompt; von den Burgermeiſterlichen Appellationen vrtheilt/ zu Nachtheil der Ordonnantzen/ vnd der letzten Declaration, ſo E. M. im Jahr 1649.
Dann als das Parlament zu Vollziehung derſelben ein Spruch geben wieder einen/ genant Malartic, den er von fuͤnff oder ſechs Jahren her in Agen zum Burgermeiſter/ wieder deß Orths Gewohnheiten vnd Privilegien gemacht/ auch vmb gewiſſer Vrſachen halben/ ſo man Ewrer Mayeſtaͤt nicht mag vnziemblich vorbringen/ lieb vnd werth hat/ ließ er deß Parlaments Trabanten/ der das Vrtheil gieng anzudeuten/ zu Tod bruͤgeln; er hat Schatzung mit gewehrter Hand erhaben; ewre Vnderthanen durch immerwehrende Preſſuren/ durch Einquartierungen ſeiner Guardy vnd anderer Kriegsvoͤlcker gedruckt/ zu wieder der letzten Declaration, im Jahr 1649. welche dieſer Statt inſonderheit war verguͤnſtigt; vnd noch vor wenig Tagen an das Parlament zu Thoulouſe eine Schmaͤhſchrifft wieder dieſe Verſamblung geſchrieben/ welches nicht anders iſt/ als ein kurtzer Begriff aller ſeiner Vnthaten/ die er vff vns will verſchieben.
Nun foͤrchten zum Vberſchuß dieſes erbaͤrmlichen Anſtalts/ wieder vnſer Leben/ Reputation vnd Guͤtter/ die Voͤlcker/ die zwiſchen der Verzweiffelung vnd der Beſſerung ſchweben; können fich auch nicht einbilden/ daß Ewre Mayeſtaͤt dulden/ daß die Hochheit zwiſchen dem Graffen von Candale vnd deß Cardinals Mazarin Baͤßlein fortgehe/ vnd in dieſer Statt vollzogen werde/ damit die Statt nicht zugleich der Altar vnd das Opffer werde/ vnd daß vnſer Verderben nicht etwan ein Artickel vnd Bedingung in der Heurahts-Notel mache.
Aller dieſer Sorg waͤren wir vberhaben/ vnd E. M. haͤtte ein ſo lange vnd muͤhſame Reyß nicht thun doͤrffen/ wann nur der Cardinal einwilligen wollen/ daß der Hertzog von Eſpernon auß dieſer Landſchafft waͤr abgefordert worden/ in welcher E. M. die Einkommen von zweyen Jahren verlohren:
da fuͤnff oder ſechs tauſend ewrer Vnthanen/ von allem Alter/ vnd beyden Geſchlechten/ durch Verraͤhterey/ Schwerd vnd Fewr vmbkommen/ vnd jhr Leben erhalten koͤnnen/ auch noch jetzund jhrer Guͤtter bawen vnd nutzen; auch ein guter Theil Gut vnd Blut zu E. M.
Dienſten recht vnd wohl darſetzen ſolten.
Dieſe gemeine Verfolgung/ vnd offene Gewalt hatte etlicher maſſen inngehalten/ alſo daß wir in einer Ruhe lebeten/ als wann das Fewer etwas auſſen bleibt; Es fieng aber die Grauſamkeit bald wieder an/ vff den erſten Strich zu handeln/ als nemlich der Hertzog von Eſpernon vor vnſere Statt-Thor kommen/ mehr grauſamer dann zuvor/ etliche Voͤlcker zuſammen geraffet vns anzugreiffen/ vnder dem Schein/ daß die Princeſſin von Condé, vñ der Hertzog von Anguien, jhr Sohn/ in dieſer Statt waͤren/ vnd daß wir jhnen Suavegarde gegeben/ in Sicherheit ſich vffzuhalten/ vnder E. M. gutem Belieben/ ob ſchon E. M. deß Parlaments Thun hierin hatte offentlich gut geheiſſen.
Vnd wann dieſe Princeſſin/ vnd dieſer Printz/ als ein Kind von ſieben Jahren/ haͤtten moͤgen frey vor E. M. kommen in dieſem Stand der Betruͤbnuß vnd Wiederwertigkeit/ in welchem ſie vorvnſerm Parlament gantz erſchlagen erſchienen/ haͤtten ſie von E. M. leichtlich jhr begehrte Gnad erlangt/ nicht nur wegen der heimlichen Vermahnung der Natur vnd deß Gebluͤts/ welche bey E. M.
Hertz vor ſie muͤſſen ſtreitten/ ſondern E. M. haͤtte ſich gegen jhnen anderſt nicht als jhren König bezeigen wollen.
Gleichwohl glauben/ Allergnaͤdigſte Koͤnigin vnd Fraw/ die Jnwohner dieſer Statt/ man ſuche nur deß Koͤnigs Gemuͤth wieder ſein eygen Gebluͤth zu verbittern/ dieweil der Cardinal/ der vff einmahl drey Printzen laſſen hienſetzen/ vnd nun ſieben oder acht Monat gefangen hält/ ohne einige Erklaͤrung deß Koͤnigs wieder ſie/ ohn einige Beyſorg/ ein ſo vngewohnlichen Proceß bey deß Volcks vnd der Außlaͤndiſchen Gedancken zu rechtfertigen/ Er werde nicht viel Vmbſtaͤnde machen/ ſondern noch fortfahrn/ wie er es offentlich genug bezeuget/ vnd dieſe Princeſſin/ mit jhrem Sohn dem Hertzogen von Anguen, biß hinder vnſere Mauren verfolgen/ vnd von den vbrigen koͤſtlichen Aeſten deß Hauſes Bourbon nicht ablaſſen/ biß er/ wann er koͤnte/ auch dieſe Perſonen/ ſo der Cron ſo lieb ſind/ mit dieſer Statt Zerſtoͤrung in ein Grab zuſammen verſcharre.
Solcher geſtalt haben wir jhnen/ Allergnaͤdigſte Koͤnigin vnd Fraw Schirm zugeſagt/ halten auch nicht darfuͤr/ daß Ewre Mayeſtaͤten wuͤrden gut heiſſen wollen/ wann wir jhr Bekuͤmmernuß vermehret/ vnd das Recht der Herbergung/ ſo in der gantzen Natur gemein iſt/ verſagt haͤtten.
Vnd darzu haben wir/ Allergnaͤdigſter Koͤnig vnd Herꝛvns deſto lieber bewegen laſſen/ dieweil wir das Volck durch jhren Vnfall ſehr erweycht geſehen/ wann es zuruck gedacht/ vnd ſich danckbarlich erinnert/ was der Printz jhnen vor guten Vorſchub bey E. M. in dem letzten Vnweſen erwieſen/ welches der Cardinal in dem verſchloſſenen Schreiden an alle die Parlamenter in Franckreich hoch angezogen/ wie er dann kein Vmbgang nimbt zuſagen/ die Affection, ſo der Printz zu Beruhigung dieſer Landſchafft getragen/ ſeye die fuͤrnehmſte Vrſach ſeiner Verhafftung.
Wann dann ein Koͤniglicher Printz ſchuld traͤgt/ daß er zum Frieden gerahten/ vnd den Gubernator im Lauff ſeiner Gewaltthaͤtigkeit vffhaͤlt/ auch deßwegen mit Gefaͤngnuß geſtrafft wird; wann ſolches eine Straff iſt/ mit welcher die Printzen vom Königlichen Gebluͤt ſollen abgeſtraffet werden/ die man doch als Seulen der Cron ſoll bewahren; was ſollen dann die Parlaments Bediente/ die Buͤrger/ vnd das gantze Volck/ welche ſo beſtaͤndiglich nachgeſetzt haben/ erwarten?
Wir hatten vernommen/ Allergnaͤdigſter Koͤnig vnd Herꝛ/ es haͤtte der Hertzog von Eſpernon von E. M. Ordre empfangen/ ſchon vor zweyen Monaten/ Jhro entgegen zu kommen/ vnd vff der Straß nach dieſer Landſchafft vff zuwarten.
Der Hertzog von Orleans hatte es im Parlament zu Pariß alſo vor gewiß geſagt; doch iſt mehr dann gewiß/ daß jhm der Cardinal ein anders befohlen/ nemlich in der Landſchafft zu bleiben/ welches er auch gethan/ biß dem Cardinal Zeit ſeyn deuchte/ ſich vff zumachen/ vnd E. M. zubegegnen.
Vff dieſe Weiß ſetzte der Cardinal vnſern Jammer fort/ oder zuruck/ nach deme ſich der Vhrheber deſſelben bewegte.
Wir zweiffeln auch nicht/ es werden E. M. hiervon ſatten Bericht haben/ in welchem Stand er bey ſeinem Abzug die Landſchafft gelaſſen/ zumahl alle Staͤtte/ wegen ſeiner Ordre vnd Beſatzungen eroͤdet/ vnd alles vff den allereuſſerſten Trit der Noth getrieben worden.
Das hieſſe nicht/ Allergnaͤdigſte Koͤnigin vnd Fraw/ die Statt Bourdeax allein mit Krieg angreiffen/ ſondern die Landſchafft durch Streiffen vnd Verderben/ auch alle andere/ ſo wegen deß nothwendigen Handels an jhr hangen/ beſchwehren.
Das hieſſe nicht/ die zu Bourdeaux allein ins Elend ſtuͤrtzen/ dann er an vnſerm Blut nicht genug hatte zu leben/ ſo konte er auch von vnſerm Jammer allein nicht fett werden/ darumb warff er ſein Netz allenthalben auß.
Herꝛ Meilleraye hat zu vnſerm Verderben auch das ſeinige gethan/ wie er dañ ſchon vor einem viertheil Jahr die Dordogne, geſchloſſen/ welches der ander Strom iſt/ davon der Statt die Lebens-Mittel zukommen; auch hat derſelb mit ſeinen Streiffereyen vnd Contributionen alle die jenige Voͤlcker außgeſogen/ die jhre liegende Guͤtter vff dem Strom haben/ oder ſonſten dahien ren.
Die Privilegien/ ſo durch die Ordonnantzen den Parlamens Bedienten verſtattet ſind/ hat man durch Einquartierungen gebrochen/ alſo daß man derſelben eben ſo viel verſchonet/ als deß allergeringſten vnder dem Poͤbel/ deme man nichts vbrig gelaſſen; das Baurs-Volck ſelbſt iſt ohne Schaden nicht außgangen/ weil der Geitz ein geringen Gewinn nicht verſchmaͤhet/ in dem er zum groſſen Hauffen eilet.
Mann mag Ewrer Mayeſtaͤt/ Allergnaͤdigſter Koͤnig vnd Herꝛ/ wie auch den andern Landſchafften deß Koͤnigreichs vormahlen was man wolle/ vnſer Thun zu tadeln/ vnd das Vnheyl/ ſo man vber vns gebracht/ vor ein Laſter rechnen/ ſo iſt es doch/ Allergnaͤdigſter Koͤnig vnd Herꝛ/ ewer Vaͤtterliches Erb/ das man zu Grund richtet/ es ſind ewre Vnderthanen/ die man wuͤrget/ es iſt ewer Gebaͤw/ das man zu Boden reißt ewer Blut wird vergoſſen/ vnd ewer Vermoͤgen erſchoͤpffet; vnd wann vber zeit E. M. bey heran wachſenden Jahren wird meynen Staͤtte vnd Mannſchafft zufinden/ wird alles oͤde ſeyn.
Der Hertzog von Eſpernon iſt der jenige/ ſo dẽ Anfang zu ſolcher Einoͤde gemacht/ durch Vnderſtuͤtzung deß Cardinals/ welcher es dann ſelbſt nunmehr vnder E. M. Namen vollendet/ wie er dann alles vnd jedes/ was vns belaydigen moͤgen/ geſtifftet vnd gut geheiſſen/ Auch E. M. in die Landſchafft gefuͤhrt/ auff daß jhr zu ewers Volcks Vndergang zuſehet/ vnſer Elend anſehnlich/ vnd vnſer Leyden nothwendig machet.
Allergnaͤdigſter Koͤnig vnd Herꝛ/ wie hatten das rechtſchaffene Opffer vnſers Gemuͤths/ vñ die vnverbrochene Trew aller dieſer Statt Jnwohner nach Libourne zu Ewer Mayeſtaͤt Suͤſſen getragen; vnſere Deput rten lieſſen ſich bereden/ ſie waͤrn Willkom geweſen/ darumb erzehleten ſie auch nach jhrer Wiederkehr/ wie guͤnſtig ſie empfangen worden/ alſo daß wir bereyt anfiengen inniglich zuwuͤnſchen/ E. M. moͤgte dahien vnſere Stattmauen kommen/ vnd gegenwertig das jenige Gut empfangen/ welches wie das Liecht/ die Gemuͤther nicht in Genuͤgen vnd Schmertzen ſpaltet/ ſondern allenthalben ſich laͤſt anbetten/ auch denen ſo es beſitzen im Anſchawen/ eine Gluͤckſeligkeit ohne Mißgunſt ertheilet.
Die Wolcken deß toͤdlichen Argwohns/ ſo das Volck bekuͤmmert/ waren ſchier nahe vergangen:
man hatte bereits in der Statt/ vnd in den Parlaments Zellen die jenige Artickel kund gethan/ welche vnſere Commiſſarien ſolten verhandeln/ da auch E. M. ſich zur Milterung der Woͤrter geneygt zu ſeyn bezeugete/ zur Prob ewrer Clementz/ vnd völliger Rechtfertigung vnſers Thuns.
Es verderbte aber ein vnverſehener Streich alſo bald vnſere Frewde/ vnd hub auch vnſere Hoffnung auff.
Der Pallaſt war eben damahls/ als man hievon Raht hielte voller Geſchreys von den Einwohnern/ die mit hauffen herzu lieffen/ vnd beklagten/ daß wieder die Wort der Amneſty, ſo in derſelben Schrifft ſtunden/ Richon, von Bourdeaux buͤrtig/ Commendant vff dem Schloß Vayres, durch Verraͤtherey ſeiner vnderhabenden Knecht/ waͤre gelieffert/ vnnd an der Hall zu Libourne vffgeknoͤpfft worden/ vnnd zwar nicht fern von dem Hauß/ da E. Mayeſtaͤt drey Tag nach ſeiner Liefferung ſich vffgehalten/ auß Macht vnd vngemeſſenem Befehl deß Cardinals.
Darumb ſagte das Volck/ es fienge an/ zum Nachtheil dieſer Amneſty, vnd wider das Kriegs Recht/ in der Perſon eines Mitburgers zu leiden/ mehr als man von eines Barbariſchen Feindes Grauſamkeit nicht foͤrchten koͤnte:
Jn der aller erſten Statt/ in welcher E. M. in dieſer Landſchafft ſich auffgehalten/ hab der Cardinal ein Galgen vffgerichtet; die erſte Vrſach zur Execution hab ein Mann troffen/ der kein ander Laſter gethan/ als daß er hie gebohren; der Galgen ſey ein grauſamer vnd toͤdlicher Anfang/ mit welchem der Cardinal Ewrer Mayeſtaͤt den Einritt in dieſe Statt mache/ in dem er ewre Gnaden in ein Hencken/ vnd das Vertrawen in ein Verzweiffeln verkehre/ ja dieſe That/ welche zum wenigſten die Regierkunſt ſollen zuruckhalten/ bezeuge einen vnverſoͤhnlichen Zorn/ vnnd ein gefaſtes Vorhaben/ ſeine Hoheit auß vnſerm Vndergang zubawen.
Allergnaͤdigſter Koͤnig vnd Herꝛ/ man hat nun dieſe Statt gar vmblegt vnd beſchloſſen/ nach dem E. Mayeſtaͤt in dieſe Landſchafft ſind kommen: man hat vnſere Auſſenwerck angegriffen/ man treibt an den Staͤtten/ ſo vnder vns ſind/ vnd an den benachbarten Landſchafften/ ſie ſollen Volck vñ Kriegs-Munition hergeben; dennoch darff der Cardinal außgeben/ er hab E. Mayeſtaͤt mit einem ſanfftmuͤtigen Geiſt in dieſe Landſchafft gefuͤhrt/ dem Volck den Frieden zugeben.
Vnder deſſen ſind die Graͤntzen entbloͤſt von jhrer Macht/ daß man ſie wieder dieſe Statt verſamble/ darumb man auch noch andere Voͤlcker auß Catalaunien erwartet:
Die Schampany vnd Pickardey ſtehen dem Staads-Feind offen ohne Wiederſtand/ vnd ſind nunmehr den Außlaͤndern zum Raub worden.
Ein Außlaͤndiſche Armee ſteigt in der Normandey auß; das Land Berey ſteht in vollem Brand deß buͤrgerlichen Kriegs; aber Bourdeaux allein/ ob es ſchon verfolgt wird/ muß das Ziel ſeyn/ dahien der Cardinal die gantze Kriegs Macht wendet.
Zu ſolchem End hat er jhm laſſen Patenten geben/ die er nach Belieben aͤndert/ als einem Generaliſſimo der Cron Franckreich/ welches hienfuͤhro nur eytele Namen/ ohne Leiber/ vnd ohne Krafft ſind: Gleichwohl hat er daſſelbe Siegel vor einem halben Jahr graben laſſen/ vor deß Parlaments Bedienten Verrichtungen/ welches ein newe geſtalt der Vngerechtigkeit iſt/ darumb daß/ wer dieſe Dienſt erkaufft hat/ in ſeinem Ampt ohne Verwaltung bleibt/ auch kein Geld deßwegen einnimbt/ da doch vber nichts anders zuklagen/ als vber die vngluͤckliche Zeit/ vnd vber deß Cardinals vbeles verfahren/ als welcher wider die vhralten Ordonnantzẽ/ vnd die Wort der Declaration im December An. 1649. vnauffhoͤrlich gantz generale Auffforderungen ergehen laſſen/ denen zum beſten/ ſo die grewlichſte Stuͤck in der Landſchafft/ vnder wehrendem Vnweſen/ mit ehrenruͤhrigen Worten wieder die Ehr dieſes Parlaments begangen/ vff welchem dann ſolche Scheltwort erſetzen/ zumahl es keine Iuriſdicton hat/ wo ewer Siegel wird angehaͤngt/ vnd die Schuldigen Befreyhung erlangen.
Es iſt aber all dieſes Vbel nicht zuvergleichen mit der Schmach/ mit welcher der Cardinal die Ehr dieſes Parlaments angegriffen hat in dem Bericht/ den er E. Mayeſtaͤt vberſchickt hat/ in dem er ſein Vnglimpff vnder dem ſcheinbaren Wort deß Friedens verdeckt haͤlt/ vnd vns will beſchmitzen/ als haͤtten wir mit den Außlaͤndiſchen einigen Verſtand/ da doch gantz Franckreich/ vnd fuͤrnehmlich er/ der allenthalben ſeine Kundſchaffter hat/ durch eine gewiſſe vnd vnfehlbare Kundſchafft erfahren/ mit was vor gefaͤhrlicher Gegenwehr vns von dem Titel beſchuͤtzet/ der vnſere Trew vnd Schuldigkeit gegen E. Mayeſtaͤt moͤgte kraͤncken:
Es wird kund werden/ wann der Cardinal geſtattet/ daß die Warheit biß zu ewrem Thron komme/ daß das Blut vnſer Mitbeampten bey ſolcher Gelegenheit iſt vergoſſen/ vnſer Leben ein gantzen langen Tag dem Raſen der jenigen vberlaſſen worden/ die den Pallaſt ewrer hoͤchſten Juditz belaͤgerten/ vnd mit bloſſen Degen biß an vnſere Stuͤel kommen/ da ſie mehr erſchrocken als wir ſelbſt zuruckgangen/ zumahl wir nimmer die Wuͤrde/ noch das Ampt der Richter fahren laſſen/ alſo daß vnſere Gewiſſen vnd Freyheit vffrecht geblieben/ vnd vber allen ſolchen eytelen Gewalt triumphieret haben/ da etliche vnder denen/ ſo das Gewehr wieder vns ergriffen/ mit jhrem Todt ſolch laſterhafftes Vornehmen gebuͤſſet.
Das iſt ein Thun/ Allergnaͤdigſter Koͤnig vnd Herꝛ/ ſo gluͤckreich als es wunderſam vorkompt/ zumahl dergleichen Exempel in keiner Hiſtori ſich befindet:
Ja wann es mit ſeinen Vmbſtaͤnden bekant/ vñ nicht boßhafftiger Weiß verſtellet waͤr/ verſichern wir vns/ daß an ſtatt eines Verweiß von Ewrer Mayeſtaͤt/ wir eine Erkaͤntlichkeit vnſer Dienſten/ vnd ein ewige Herꝛlichkeit im Gedaͤchtnuß aller Frantzoſen wuͤrden erlangen.
Wir haben/ Allergnaͤdigſter Koͤnig vnd Herꝛ/ nimmer der Tractaten mit Außlaͤndiſchen vns theilhafftig gemacht; wir haben nicht gelitten/ ſondern die Waffen ewrer Gerechtigkeit/ die wir allein in Haͤnden haben/ ergriffen/ als die Schiffe vnd Feinde der Cron in vnſern Strom kommen; vnſere Vrtheil vñ Protocoll/ ſo wir an E. M. vberſendet/ mit allem Erfolg/ geben all dieſem wahrhafftigen Vorbringen recht: vnd da wir eine natur maͤſſige Gegenwehr/ welche E. M. durch die Declaration vor zulaſſig erkant hat/ wieder die Gewaltſamkeit deß Gubernators gefuͤhrt/ der in der Landſchafft zu einem Tyrannen war worden/ ewre Vnderthanen vnderdruckte/ vnd ewrer Cron Gerechtigkeiten an ſich zoge/ da haben wir kein Laſterhaffte Huͤlff geſucht/ vnſer Vngluͤck durch ſolche Fehler/ ſo wir nimmer thun koͤnnen/ zuvermehren.
Es ſolte dieſe Statt/ Allergnaͤdigſter Koͤnig vnd Herꝛ/ hoffen/ nach ſo langem Leiden wuͤrden ſie die Wuͤrckungen ewrer Clementz herfuͤr ziehen laſſen/ zumahl ewer Außſchreiben/ als jhr von Pariß abgereyſet/ ſolches andeutete; ja wir wollen/ Allergnaͤdigſter Koͤnig vnd Here/ Gnad begehren/ wann E. M. es wolten befehlen/ ob ſchon vnſere Vnſchuld leiden kan/ daß wir vmb Juſtitz ruffen/ doch wolten wir vns ſchuldig machen/ vnd vnſer eygene Vnſchuld beleydigen/ damit wir nur deſto vnderthaͤniger wuͤrden gehalten.
Es kuͤndigt aber/ Allergnaͤdigſte Koͤnigin vnd Fraw/ vff eben die Zeit der Cardinal vns den Krieg an/ da wir den Frieden begehren/ wir hatten erhalten/ daß das Parlament zu Pariß ſich ins Mittel geſchlagen/ ſie hatten vns dieſe Gunſt erwieſen/ vnd jhre Deputirten zu Ewrer Mayeſtaͤt/ Allergnaͤdigſter Koͤnig/ geſand; aber der Cardinal hat jhre Red vnd Anbringen vertuſcht/ vnd an ſtatt man offentlich davon hoͤren ſollen/ zumahl vnſer vnd der Cron Elend gemein vnd offenbar iſt/ wurd alles in die Heimlichkeit vergraben/ dann ſie auch nicht anderſt/ als in verſchloſſenem Gemach reden doͤrffen.
Die Ehren Wort/ Allergnaͤdigſter Koͤnig/ hoͤrt jederman/ das Elend erzehlt ſich ſtill vnd im verborgenen.
Wer weiß/ was ſie Ewrer Mayeſtaͤt angebracht haben?
Alſo pflegt der Cardinal nach ſeiner Gewohnheit zuhandeln/ daß er das Vbel wieder auffweckt/ vnd die Klagen toͤdtet.
So bald ſahe man ſie nicht bey Hooff/ daß man ſie gezwungen/ ſich fort zumachen; in drey oder vier Stunden meldeten ſie ſich an/ legten jhre Werbung ab/ ruheten einwenig/ vnd bekahmen jhren Abſchied: vnd das iſt das End einer ſo anſehnlichen Deputation/ einer ſo langen Reiß/ der ſo wichtigen Vrſachen/ nemlich der allgemeyne Jammer der Cron/ vnd abſonderlich dieſer Landſchafft/ der Statt Bourdeaux gantzer Hoffnung/ wie dann auch deß vbrigen Volcks/ welches ſein eygene Sach an der vnſern vervrtheilt ſiehet/ darumb es vor dißmahl zuthun/ vnd vberhaupt aller deren Sorgfaͤltigkeit/ ſo vnſere Deputirten von dorther hatten zur Befoͤrderunn zuruck gebracht.
Vff dieſe Weiß hat der Caroinal den Frieden weit geworffen vnd zerſchlagen in deme er die jenige abgehalten/ die geſand waren/ denſelben zu mitteln/ die auch durch jhre Vnderhandlung zu der Ruhe deß Koͤnigreichs/ vnd dieſer Landſchafft ſehr viel haͤtten thun koͤnnen.
Ja daß man vns die Gemeinſchafft mit den Deputirten von Pariß abſchnitte/ hatte man vns alle Paͤß gar ſcharpff verlegt/ alſo daß/ als wir den Schreiber der groſſen Kammer nach Hooff ſchicketen/ mit Befehl/ jhnen ein Schreiben in vnſerm Namen zuvberlieffern/ man vnſer Schreiben/ wieder deß Siegels Freyheit geoͤffnet/ vnd hinderhalten/ mit vnſerm Schreiber vber acht Tage/ wieder der Voͤlcker Recht/ da auch der nimmer wollen geſtatten/ daß er jhnen folgete/ dieweil er ſorgte/ ſie moͤgten wieder kommen/ vnd nit konte dulden/ daß ſie die Proben vnſer Erkaͤntlichkeit erfuͤhren/ alſo daß er dieſelbe Zeugnuſſen durch eine vnerhoͤrte Gewaltſamkeit hindertrieben.
Sehet/ Allergnaͤdigſter Koͤnig vnd Herꝛ/ diß iſt die bloſſe Erzehlung vnſers Leydens/ vnd das vnderthaͤnigſte Anbringen/ ſo wir Ewrer Mayeſtaͤt zu thun ſchuldig ſind/ wie wir dafuͤr halten/ wegen deß Zuſtands dieſer Landſchafft/ vnd dieſer Statt; Bitten auch zum Vnderthaͤnigſten/ Ewre Mayeſtaͤt wollen es vff- vnd annehmen/ als ein lautere Erzehlung der Wahrheit/ vnd als die allergewiſſeſte Probſtuͤck vnſer vnverletzten Trew gegen E. M. Dienſten.
Wir hatten/ Allergnaͤdigſter Koͤnig vnd Herꝛ/ ſo groſſe Frewd gefaſt/ als fromme vnd trewe Vnderthanen faſſen moͤgen/ vber ewrer Herankunfft; die Frewd iſt aber durch deß Cardinals Anweſen verſtoͤret/ welcher dann die allgemeine Vrſach iſt alles vnſers Vbels; der macht vns jeder zeit newe Vrſachen deß Mißtrawens/ deß Wiederwillens/ vnd der Verzweiffelung; der grieff vnſere Statt immerzu an mit offentlicher Gewalt/ der bedrohet bereits vnſert Poſteritaͤt/ als ob was kuͤnfftigſt/ in ſeinen Haͤnden ſtuͤnde/ der verſtele all vnſer erlittene Schmach vor dem gantzen Koͤnigreich/ wann jhm kein Menſch kan wiederſprechen/ wann er allein iſt (dennoch ein Außlaͤndiſcher) bey Ewrer Mayeſtaͤt/ vnd bey ſo vielen Printzen vnd Bedienten/ ſo Theil an der Verwaltung deß Koͤnigreichs haben; der weiß/ daß das gantze Koͤnigreich in groſſem Schaden/ oder doch in ſichtbarer Gefahr ſchwebet/ vnd achtet gleichwohl denſelben Schaden vor nichts/ wann er nur den vnſern kan vollbringen/ welcher geſtalt er Ewer Cron entweder ſelbſt mit eygenen/ oder doch mit frembden Haͤnden verſtoͤret.
Vnd Jhr/ Allergnaͤdigſte Koͤnigin vnd Fraw/ deren Gott ſo viel Gutthaten vnd Tugenden mit Vberfluß verliehen/ die jhr nicht weniger ein Mutter deß Volcks/ als durch die Gnade Gottes/ eines ſo groſſen Koͤnigs Mutter moͤgt genennet werden/ wir haben Vrſach zu hoffen/ Es werden Ewre Mayeſtaͤt ſich zu einer ſonderlichen Beſchirmung dieſer Statt zum beſten bewegen laſſen/ weil jhr in derſelben den Koͤniglichen Titel empfangen/ das erſte gluͤckliche Zuruffen deß Volcks- vnd den erſten Seegen angenommen/ welcher geſtalt daſſelbe vff dieſen Tag ein guͤnſtige Bewegung ewrer Macht begehrt/ einen ſolchen Frieden/ der nicht Anlaß gebe zu dieſer Statt Vndergang/ ſondern die Reputation ewrer Regierung beveſtigte.
Wir bitten nachmahln/ Allergnaͤdigſter Koͤnig vnd Herꝛ/ zum allervnder thaͤnigſten/ E. M. wollen glauben/ daß wir allezeit thun werden/ alles was an dem Anſehen vnſerer Aempter/ die ſie vns anbefohlen/ ſeyn wird/ Ewrer Mayeſtaͤt Befehl voͤllig außzurichten/ zumahl dieſes vnſer einiger Wunſch iſt/ daß wir vnſer Leben zu ewren Dienſten anwenden:
Bitten ſchließlich Ewre Guͤte/ welches dann die allerhochſte vnd allerherꝛlichſte Tugend iſt aller Koͤnigen/ Linderung in dem Vbel/ das vns ſo lange Zeit anficht/ zuſchaffen/ vnd dieſe Statt in Schutz nehmen wieder die Feinde ewrer Cron/ welches eben vnſere Verfolger find.
Verleſen vnd beſchloſſen zu Bourdeaux im Parlament/ bey verſambleten Kammern/ den 23. Auguſt. 1650.
Das VI. Capitel.
Der Ertzhertzog ſucht Frieden mit Franckreich zumachen:
Der Marſchalck von Turenne ermahnt das Volck darzu!
das Parlament wird erſucht/ ſich der gefangenen Printzen anzunehmen; der Cardinal wird je laͤnger je verhaßter.
DEn dritten September brachte der Hertzog von Orleans im Parlament zu Pariß vor/ wie er von Ertzhertzog Leopold haͤtte Schreiben empfangen/ darin er vermeldet/ es waͤr jhm vom Koͤnig in Spanien Gewalt gegeben/ Krieg oder Frieden zu machen/ er begehrie den Frieden/ vnd deßwegen mit Jhrer Koͤniglichen Hoheit zu tractieren/ mit dieſem Anhang/ was zu antworten waͤre.
Als deß Ertzhertzogen Trompetter/ ſo das gemelte Schreiben vberbracht/ den vorigen Tag vmb drey Vhren nach Mittag war ankommen/ vnd bey dem Kreutz Tiroir vorbey ritte/ ſtieß er in die Trompet/ vnd bracht das Volck zuſammen; ſagte/ er kaͤhm vom Ertzhertzogen/ vnd begehrte Frieden; wann man jhm denſelben ſolte verſagen/ haͤtte er Kriegsmacht genug/ alles nach Belieben zuzwingẽ/ wuͤrde auch alles/ wo er durch zuziehen kaͤme/ mit Brand verheeren.
Viel Leuthe murmelten hieruͤber/ vnd ſprachen/ die Feinde baͤthen vmb den Frieden/ ob ſie vns ſchon viel boͤſes thun koͤnten
Deß Ertzhertzogen Brieff lautet alſo: Durchleuchtigſter Herꝛ/ weil ich weiß/ daß E. D. gegenwertiger Zeit mit im gebuͤhrendem Anſehen regieret/ vnd auch dem Koͤnig/ meinem Herꝛn/ gefallen/ mir die Macht zugeben/ daß ich Krieg oder Frieden mache/ als wolte ich viel ehe das letzte treiben/ dann das erſte/ fuͤrnehmlich mit E. D. zu tractieren/ deſſen rechtmaͤſſiges Vorhaben die Chriſtenheit verlangt zugenieſſen.
Jch werde alles darbey thun mit Ernſt/ vnd mich nach E. D. richten/ nehme auch gantz gern dieſe Gelegenheit an die Hand/ mich E. D. anzubiethen; deren Durchleuchtigſte Perſon Gott bewahre/ wie ich es wuͤnſche/ ꝛc.
Die Antwot war dieſe/ Lieber Herꝛ Vetter/ Jch weiß daß E. D. Gedancken ſo vffrichtig vnd wahrhafftig ſind/ daß ich deren guͤnſtige Zuneigung/ ſo ſie mir gegen dem Frieden zuhaben bezeugen/ nicht genugſam loben kan: Darumb ich anfang ein gute Hoffnung zu ſchoͤpffen/ nach dem die Catholiſche Mayeſtaͤt jhr belieben laͤſt/ daß E. D. davon tractiere/ auch die gantze Welt weiß/ daß der Koͤnig/ mein Herꝛ vnd Vetter/ vnd die regierende Koͤnigin/ ſeine Mutter/ den Frieden allezeit inniglich gewuͤnſcht haben.
Wie es aber ein Werck iſt/ darumb die Chriſtenheit vorlaͤngſt nach Himmel geſeufftzet hat/ alſo hab ich darfuͤr gehalten/ es werde ſich wohl ſchicken/ weil ich gleichen Gewalt hab mit E. D. zu tractierẽ/ daß ich den Freyherꝛn von Venderonne hiemit ſende/ dieſes Schreiben zuvberlieffern/ auß daß ich den Orth/ die Zeit vnd die jenige moͤge wiſſen/ ſo ſie hiezu gebrauchen wolte; vnd verſichere/ daß vff benanten Tag ich gleiche Anzahl ſenden/ vnd vor das allerhoͤchſte Gluͤck halten werde/ wann der Fortgang dieſer Tractaten nicht nur wird dienen zu einem Band deß Nutzens vnd vnauffloͤßlichen Freundſchafft zwiſchen den beyden Cronen/ ſondern mir auch Gelegenheit gebe/ meinen Dienſt E. D. zu erwiedern/ vnd mein Eyffer vnd Affection zubezeugen/ nach welcher ich bin/ ꝛc.
Der Hertzog von Orleans verlaſe dieſe Antwort im Parlament/ vnd vermeldet darneben/ daß jhm dieſer Vortrag vom Frieden nicht gefiele/ weil er/ das Volck vffruͤhriſch zu machen/ geſchehe.
So haͤtte der Marſchalck von Turenne die vorige Nacht/ hien vnd wieder an den Ecken der Kreutzgaſſen nachfolgende Plackaten anſchlagen laſſen/ darin er das Volck vermahne/ man ſolt den Frieden/ ſo der Cardinal Mazarini vor dreyen Jahren vernichtet vnd außgeſchlagen/ jetzunder eyfferig begehren/ dieweil kein ander Mittel waͤr/ den gemeinen Feind auß dem Land zubringen/ vnnd allen Muthwillen/ ſo der Krieg mit ſich bringt/ abzuſchaffen; mit dieſem Anhang/ die Zeit wuͤrde erweiſen/ ob Franckreich den Frieden außſchlage/ darumb auch bereyts etliche das Volck erinnert dieſelbe Plackaten gereichten nur zu einem Auffſtand.
Jhr Pariſer/ thut dermahl eins ewre Augen auff/ vnd erkennet/ daß der Cardinal Mazarini mit keinen andern Gedancken vmbgehe/ als ſich an euch zu raͤchen.
Auff daß er hier zu gelange/ hat er zu Vngelegener Zeit/ deß Koͤnigs hochwerthe vnd hochgeweihete Perſon/ wie auch den Hertzogen von Anjou ſeinen Bruder/ zu einer muͤhſamen Reiß vermoͤgt/ damit er lang von Hooff ſey/ die Hauptſtatt deß Koͤnigreichs oͤde werde/ derſelben Buͤrger verarmen/ die vnglaubliche Anzahl der Handwercker/ erhungern/ hundert tauſend Haußgeſaͤß verzweiffeln/ vnd alſo ſeiner Rach auff geopffert ſeyen.
Vmb dieſer Vrſachen willen hat er die Kriegsvoͤlcker/ ſo die Graͤntzen beſchuͤtzeten/ abgefuͤhrtz Ja jhr ſolt kecklich glauben/ daß/ wie ſehr er vber die zu Bourdeaux mag ergrimmet ſeyn/ ſie in grund zuverderben/ dieweil ſie wieder einen Tyrannen vmb Juſtitz geruffen/ deſſen Schwagerſchafft er ſuchet/ vnd dieweil ſie einen Koͤniglichen Printzen von ſieben Jahren in Sicherheit vff genommen/ den er mit Vatter vnd Vettern geſint iſt abzuthun/ er euch den noch anſiehet/ als das erſte vnd ſtaͤrckeſte Hindernuß/ ſo jhm in vollem Lauff ſeines wundergroſſen Gluͤcks entgegen geſtanden.
So ſchet euch dann vmb/ jhr lieben Leuthe/ wo jhr vff das ſchleunigſte Mittel findet/ euch von ſeinem Joch/ das er ſchmiedet/ zuerretten.
Dieweil dann die mancherley Kurtzweilen/ das Ballenſchlagen/ oder vielmehr ein vnbehertztes Vff ſehen macht/ daß die jenige/ ſo euch ſchuͤtzen ſolten/ euch dahien ſchaͤtzen/ da ſie doch Ehren/ oder Schuldigkeit halben ſolches ſolten thun/ ſo ſuchet ewre Wohlfart nirgend anders/ als bey denen dreyen Printzen/ die man nicht fern von Pariß abfuͤhrt/ auff daß man ſie dem erſten vnverſehenen Schrecken/ oder den erſten auffſteigenden Grillen ewers Tyrannen auffopffere.
Gedencket doch/ daß man die Feinde jenſeit Rheins/ vnd vber den Graͤntzen wollen vberwinden/ die jetzund vor ewren Thoren liegen.
Der ander wird vmb keiner andern Vrſachen willen verfolgt/ vnd zu einem außzehrenden Stand durch die grauſame Gefaͤngnuß gebracht/ weil er euch liebete/ vnd ewre Parthey hielte:
Vnd dann/ weil der General Friede/ darbey Franckreich ſo groſſe Herꝛlichkeit erwerben koͤnnen/ von deß Dritten muͤhſamen Sorgen wolte herkommen/ von etlichen Jahren her/ wann Mazarin/ der Mordbrenner in Europa, durch eine ſchroͤckliche Boͤßheit/ die der Hagel moͤgte treffen/ nicht alles haͤtte zu nicht gemacht.
Wann aber zu Vollziehung deß Mannhafften Vorhabens/ ſo jhr faſſen ſollet/ jhr foͤrchtet/ jhr moͤgtet kein trewe vñ erfahrne Oberſten finden/ ſo wiſſet/ jhr dapffere vnd vnvberwindliche Leuth/ daß jhrer viel vff nichts anders warten/ als daß jhr ein guten Anfang machet/ wie euch ewer Courage wird ſelbſt leythen:
Dann dieſelben werden jhre Herꝛlichkeit darinnen ſuchen/ daß ſie mit euch entweder obſiegen/ oder ſterben/ ewre vnderdruckte Freyheit wieder auffzurichten/ dem Koͤnig zu wahrhafften Dienſten/ wieder die Tyranney eines verwegenen Dieners/ welcher nun eingeraume Zeit den Namen/ das Anſehen vnd die Waffen jhrer Mayeſtaͤt mißbraucht/ die Koͤnigliche Gelder zuverſchwenden/ die Fuͤrſten Königlichen Gebluͤts zuvnderdrucken/ ja das ſamptliche Volck vnder die Fuͤß zulegen/ vnd das gantze Koͤnigreich zuverwuͤſten.
Angeſchlagen/ wie man vff die newe Bruͤck geht/ an einen dicken Poſten/ den 30. Tag Auguſt.
Aber den 4. September/ Sontags Morgens/ fand man nachfolgendes Plakat an allen Ecken in den Gaſſen/ oben mit dieſen Worten.
Der Marſchalck von Turenne an die fromme Buͤrger zu Pariß.
Wann der Cardinal Mazarin/ der gemeinen Ruhe Verſtoͤſtoͤrer/ nicht haͤtte vor dreyen Jahren den allernuͤtzlichſten Frieden außgeſchlagen/ den Franckreich immer hoffen vnd wuͤnſchen koͤnnen/ ſo waͤr das Koͤnigreich nicht in ſolche Vnruh geſetzet/ welche bereyt ſo viel Blut hat gekoſtet/ jhr wuͤrdet auch nicht ſolchen Brand ſehen/ der nun ſo viel Landſchafften ergreifft/ wann jhr nicht alle Muͤhe anwendet/ denſelben zuleſchen.
Der Ertzhertzog/ der mit Fug ſich dieſer Vnordnung koͤnt bedienen/ vnd groſſen Vortheil an Franckreich haben/ nach dem etlicher weniger boßhafftigen Leuthe verworrenes Thun euch verfuͤhrt/ vñ nũ vber den ſechſten Monat bekuͤmmert/ laͤſt gleichwohl die Ruhe der Chriſtenheit mehr gelten/ als ſein eygen Nutzen/ vnd kompt zu ewren Statt Thoren/ den Frieden anzubiethen/ welchen der Cardinal Mazarin bißher hat verhindert.
Vnd dieſer Vorſatz iſt mir Heroiſch vnd dem gemeinen Weſen ſo nutzlich an geſtanden/ daß ich mich mit Frewden darzu gebrauchen laſſen.
Jhr Leuthe/ er will jhr ſolt den Frieden annehmen/ er bringt jhn euch ſelber/ es manglet nur an euch.
Jch verſichere euch/ daß dieſes Fuͤrſten Sinn vffrichtig iſt/ in dem er ſucht mit Jhrer Koͤnigl. Hoheit zutractieren/ wie auch mit dem Parlament: ſeine Beſcheydenheit/ die er bey dieſem gantzen Handel wird ſpuͤhren laſſen/ ſoll vor gantz Europa bezeugen/ daß er ſich vmb den Frieden bemuͤhet.
Er zeygt euch an/ daß deß Cardinals Mazarini falſche Trew bey den Außlaͤndiſchen mehr bekand iſt/ als bey euch ſelbſt/ darumb auch Jhre Catholiſche Mayeſtaͤt entſchloſſen/ keinen Vortrag von jhme anzuhoͤren/ vnd hat alſo die Zeit in acht genommen/ weil er abweſend iſt/ mit dem Hertzogen von Orleans, vnd dem Parlament zu Pariß ein Frieden zu tractieren/ nach dem dieſelben dem Koͤnig vnd der Cron ſchuldig ſich wegen der gemeinen Verwaltung vnd der Vnordnung/ ſo der fortgehende Krieg mit ſich fuͤhret/ Red vnd Antwort zugeben.
Euch will auch gebuͤhren/ daß jhr ewre falſche Statt Capitain/ die endlich deß Cardinals Mazarini Soldner vnd Vorſteher worden/ vnd inn ſo lange Zeit her mit ewrem Vermoͤgen vnd Frieden ſpielen/ die euch bald vffgemuntert/ bald eingeſchlaͤffert; bald angetrieben/ bald hinderzogen haben/ wie es jhren Storꝛkoͤpffen gefallen/ vnd nach deme jhr Ehrgeitz bald ſo/ bald ſonſt gluͤcken wollen/ dahien inſtaͤndig anhaltet/ daß ſie auch Geld zuſchieſſen/ vnd das gemeyne Beſte/ ja die allgemeine Wohlfarth dieſes Bedienten Nutzen vorziehen/ nach dem ſie jhn ſo hoch halten/ wegen reicher Belohnung jhrer Freundſchafft bey wehrendem Krieg.
Der Ertzhertzog kompt mit friedfertigem Geiſt/ vnd iſt geſinnet/ den Schluß dieſer Tractaten/ ſo bey den Cronen hochnoͤthig iſt/ zubeſchleunigen.
Er bezeuget aber/ daß/ wie er nichts vnderlaͤſt/ ein ſo edeln Vorſatz zu End zubringen/ daran der Chriſtenheit ſehr viel gelegen/ er auch ſeine vnderhabende Armee gebrauchen werde/ Jhre Catholiſche Mayeſtaͤt an denen zu raͤchen/ die billige vnd vernuͤnfftige Friedens Artickel/ dazu er ſich bekennete/ ſolten außſchlagen/ wird auch alles dulden/ was der muthwillige Krieg/ welcher rechtmaͤſſig vnd ſolcher geſtalt noͤthig iſt/ wegen ewrer Verſtockung zulaſſen koͤnte.
Jhr Leuthe/ helffet jhm in ſeinem guten Vorhaben/ vnd begehrt den Frieden eyfferig/ nach dem kein ander Mittel iſt/ das Koͤnigliche Hauß wieder zuvereinigen/ vnd euch von ewrem Feind/ dem Cardinal/ von allem Brand vnd Verheerung/ ſo jhr bald mit Augen ſehen werdet/ vnd von allem Vnheyl looßzumachen/ darein die vbele Verwaltung deß Cardinals Mazarin/ ſeine Vnwiſſenheit/ ſeine Vnverſtand vnd ſeine Boßheit das gute Gluͤck dieſer Cron/ vnd aller Koͤniglichen Vnderthanen vnauffhoͤrlich wird ſtuͤrtzen.
Ob nun ſchon ſolche Schreiben kein ſonderlichen Nachdruck hatten/ dannoch machten ſie vielerley Gedancken/ groſſes Mißtrawen/ vnd nicht wenig Verbitterung wieder den Cardinal Mazarin: deme man auch zugemeſſen/ daß die Tractaten zu Bourdeaux nicht zum Schluß kommen.
Dann als der Hertzog von Orleans zehen Tag Stillſtand erlangte/ vnd aber zu den zween letzten Tagen dort ſeyn koͤnnen/ hoffeten vnd begehrten die in der Statt noch andere zehen Tag/ ſahen aber an ſtatt der Antwort den Marſchalck Meilleraye vff dem Huͤgel/ Cenon, die Statt in der vermeinten Sicherheit zuvberfallen.
Sein Schreiben wurd nicht geoͤffnet weil die Vberſchrifft lautet an die Herꝛn/ vnd nicht an vnſere Herꝛn/ doch ſchickten ſie hien ein Gruß/ vnd wolten jhn wohl loſiern.
Als er auß dem Pallaſt gieng/ da er die Schreiben vom Stillſtand/ ſo biß dahien in der Statt vnwiſſend geweſen/ vberlieffert/ ruffete das Volck/ wie zu Pariß/ Gluͤck zu dem Koͤnige/ vnd weg mit Mazarin.
Zu Pariß hatte man falſche Brieff/ als erwarteten die zu Bourdeaux deß Spaniſchen Entſatzes/ welcher Liſt im Parlament alſo bald entdeckt worden; da dann vor gantz vngereumbt wollen befunden werden/ daß der Koͤnig ſeine Reputation wieder ein ſolche Statt ſcheuͤtterte.
Dannoch bemuͤhet man ſich vmb den Frieden.
Dann Gabriel von Toledo kahm nach Pariß/ vnd machte/ daß der Baͤpſtiſche Nuntius, der von Avaux vnd der Venetianiſche Reſident nach Nantueil, mit Vollmacht zu tractieren/ ſich erhoben/ wo ſie die noͤthige vnd gewiß verſprochene Paſſeport nicht gefunden:
ſo kahm auch ein ſolche Antwort vom Ertzhertzogen/ daß derſelb wegen ſeiner Perſon Gegenwart die Kriegsgeſchaͤfften vorſchuͤtzete/ aber den Mittelmaͤnnern die Vrſach deß verweilens heimwieſe/ ſeinen wenigen Ernſt zubezeugen.
Doch erlangten die zu Bourdeaux den Frieden/ die Princeſſin von Condé reverſirt ſich vor ſie ſelbſt/ vnd den Printzen von Anguien, vnd begab ſich ins Land Anjou, vff jhrer Schloͤſſer eins.
Was der Hertzog von Eſpernon veruͤbt/ was das Parlament wieder jhn geſchloſſen/ wurd zugleich vffgehoben vnd vernichtet.
Vff einen Sambſtag/ welcher war der 29. October/ 1650. wurd deß Hertzogen von Beaufort Hoffjunckern einer/ genant St. Eglon/ in ſeines Hertzogen Gutſch/ zwiſchen zehen vnd eylff Vhrn deß Nachts bey dem Creutz Tiroir angegriffen/ vnd von zwoͤlff Raubern ermordet.
Hie glaubte jederman/ das Spiel waͤr vff den Hertzogen ſelbſt gerichtet geweſen/ auß Befehl deß Cardinals-Mazarin.
Darumb auch gedachte Rauber nur deſto eyfferiger an die Folter geſpannet vnd vffgezogen worden.
Manches Gemaͤhld vnd Schmaͤhkart ſtunde an den Kreutzgaſſen/ ſonderlich den 4. November/ an St. Honoré Gaß bey dem Creutz Tiroir, an einem Poſten/ vnd dann wo die newe Bruͤck angeht/ gegen der Gaß Dauphine.
Es war der Cardinal Mazarin mit Oelfarben vff leinen Tuch/ mit ſeinem Cardinals Habit/ Bareth vnd Rock/ biß an die Bruſt abgemahlet:
vnd giengen zween Strick durch die Loͤcher neben dem Halß/ vmb den Poſten:
Vff der Bruſt ſtunde dieſe Schrifft gedruckt.
Jules Mazarin, weil er zu vnderſchiedlichen mahlen mit ſeinen Rencken den Frieden verhindert.
Weil er viel Leuthe laſſen niedermachen/ deſſen er als der einige Vhrheber/ mit genugſamen Zeugnuſſen vwieſen worden.
Weil er deß Koͤnigs Geld geſtohlen/ vnd heimlich auß dem Koͤnigreich verſchafft hat.
Weil er alle leere Beneficien/ von Anfang ſeiner Verwaltung offentlich vmb Geld verkaufft hat.
Weil er die Statt Pariß auß hungern/ vnd die Burger drinnen ſeiner Rachgierigkeit auffopffern wollen.
Weil er alles Getraid auß dem Koͤnigreich verſchafft/ vnd den Feinden dieſer Cron heimlich verkaufft hat.
Weil er mit ſeiner Beſchwehrung vnd Zauberey der Koͤnigin Gemuͤth verkehrt hat.
Weil er die Gewohnheiten der Cron Franckreich vbertretten/ vnd alle/ ſo wohl Goͤttliche als Menſchliche Geſatz vberſtuͤrtzt hat.
Weil er endlich durch gewiſſes Beweißthumb vberzeugt deß Laſters der verletzten Mayeſtaͤt am oberſten Haupt/ vnd alſo vervrtheilt worden zum hencken vnd wuͤrgen/ vom Leben zum Todt mit dem Strang.
Weil man jhn dann noch nicht Handveſt machen/ vnd greiffen koͤnnen/ als hat ſein Bildnuß vff dieſer Taffel durch deß Henckers Hand an dieſen Schnapgalgen geſchlagen/ vnd vier vnd zwantzig Stunden ſollen offentlich vorſtehẽ/ vnd gewieſen werden/ an offentlichen Enden/ vnd denen Orthen/ da man die vervrtheilte pflegt hien zuthun/ nemlich vff dem Platz Greve, bey dem Creutz Tiroir, an den Hallen/ vnd zu End der newen Bruͤcken; den 3. November Anno 1650.
So bald Herꝛ Aubray, Leutenant der Buͤrgerlichen Sachen/ hicvon Kundſchafft bekom̃en/ verfuͤgt er ſich in die Gaß St. Honoré, vnd ließ in ſeiner Gegenwart die Taffel daſelbſt abreiſſen: ein Gefreyter deß Criminel Lieutenants le Grain, im kurtzẽ Rock/ thaͤt die Taffel an der newen Bruͤcken ab/ vñ waͤr ſchier nahe druͤber zu Stoͤſſen kommen/ in dem das Volck bey groſſem Hauffen ſolches nicht wollen geſtatten.
Eben denſelben Morgen fand man in allen Gaſſen ein Plakat mit folgenden Worten angeſchlagen.
Den Pariſern zur Nachricht.
Du Volck zu Pariß/ bedencke/ daß die Mordthat ſo den letzt verwichenen Sambſtag/ an der Perſon deß Hertzogen von Beaufort, durch den Cardinal Mazarin geſchehen/ ein gewiſſes Zeichen iſt/ wie er dich will in Grund verderben.
Dann weil er es nicht doͤrfften vnderfangen/ ſo lang er dieſen Hertzogen vor deinen Schutz vnd Schirm gehalten/ biß er jhn durch die gantze Statt laſſen verſchreyen durch tauſend Schmaͤhekarten; vnd als er jhn nicht koͤnnen zu deinem Vndergang vermoͤgen/ mit allen ſeinen Rencken/ hat er jhn wollen laſſen ermorden/ ſich hernach an der Statt Pariß zu raͤchen/ wann er nur einen ſo hochanſehnlichen/ vnd ſo vnbeſtochenen Mann koͤnt auß dem Wege raumen/ zumahl weder die Ehrenaͤmpter/ noch die Schwaͤgerſchafften/ noch auch die verheiſſene guͤldene Berge jhn von deinem Nutzen abwenden moͤgen/ wie er dann denſelben zubefoͤrdern allezeit ſein Leben in die Schantz zuſchlagen bereyt ſeyn wird.
Zu Anfang deß Decembers ließ Clara Clementia, de Maille Brezé deß Hertzogen von Conde Gemahlin/ eine Supplication im Parlament verleſen/ Jhr Herꝛ vnd Ehevogt haͤtte nie mißhandelt/ waͤr dennoch gefaͤnglich angehalten worden.
Sie haͤtte mit Gedult erwartet/ was die liebe Juſtitz mit ſich bringen wuͤrde/ vnd vff Befehl ſich zu Chatilly gehalten/ biß ſie geſehen die Kriegs-Voͤlcker vmb daſſelbe Schloß zuſammen ziehen/ darumb ſie mit jhrem Sohn/ dem Hertzogen von Anguien, zumahl der Hertzogin von Condé jhrer hochgeehrten Schwieger-Mutter/ demuͤtiges vnd elendiges Anſuchen bey dem Parlament nichts erhalten koͤnnen/ nach Montrond ſich begeben.
Weil aber jhre Feinde ſie geſucht auch in Verhafft zunehmen/ vnd deß wegen in der Landſchafft Berry ein groſſe Vnruh vnd Kriegswerbung angeſtelt/ haͤtte ſie jhre Zuflucht im euſſerſten Koͤnigreich zu Bourdeaux geſucht/ vnd endlich funden.
Es haͤtten aber jhre Feinde ſich noch nicht erſaͤttigen laſſen/ ſondern ſie zum euſſerſten verfolgt/ biß dieſelbe Vnruhe ſich geſtillet/ vñ die Koͤnigin jhr erlaubet vnd zuwegen gebracht/ dem Koͤnig einen klaͤglichen Fußfall zuthun/ damit jhr Herꝛ vnd Ehevogt wieder vff freyen Fuß geſtellet wuͤrde/ vnd die Gerechtigkeit/ ſo durch gegenwertige Vnruhe gehemmet geweſen/ nachmahlen vor gienge; wie ſie dann viel troͤſtliche Wort deßwegen empfangen.
Jetzunder aber muͤſſe ſie vernehmen/ daß man jhren Herꝛn/ ſampt dem Printzen von Conty, vnd dem Hertzogen von Longueville gar nach dem Havre de Grace hienfuͤhre/ an einen vngeſunden Orth/ zu End deß Koͤnigreichs/ vnd in jhrer Feinde vnvmbſchriebenen Gewalt.
Hierdurch waͤre ſie vervrſacht worden/ deß Koͤnigreichs Geſatz anzuſchreyen/ vñ bey der Juſtitz Schutz zuſuchen/ zumahl jhre Schwieger-Mutter auß Bekuͤmmernuß todtkranck laͤge.
Es waͤre ja der Printzen Verhafftung durch ein verſchloſſenes Schreiben jhnen kund gethan worden/ da der General Procurator deß Koͤnigs nicht einmahl geklagt/ noch geſchloſſen/ wie ſonſten gegen den Koͤniglichen Printzen/ vnd auch den partickular Perſonen zuverfahren gebraͤuchlich ſey.
So beſagte die Koͤnigliche Declaration im October Anno 1648. es ſolte gegen keinen Menſchen anderſt nicht/ als nach deß Koͤnigreichs Geſatzen gehandelt werden.
Darumb wolte das Parlament alle vnd jede Anklaͤger anhoͤren/ die Printzen nach dem Louure fuͤhren/ vnd daſelbſt von einem Hooffjunckern verwachen laſſen.
Vff gleichen Schlag ſupplicierte Maria von Orleans, Henrici von Orleans, Hertzogen von Longueville Tochter an das Parlament/ klagt/ man haͤtte jhren Herꝛn Vatter vnbarmhertzig gehalten in der Gefaͤngnuß von eylff Monaten wider alle Geſatz vnd Ordnungen; man ſolte anſehen ſein Herkom̃en/ ſein Alter/ ſein trewe Dienſte/ vñ ſonderlich ſeine Vnſchuld:
man ſolte jhn zur Hand bringen/ vnd in Verwahrung halten; Jhr aber erlauben/ in der Statt Pariß/ vnd in jhrem Pallaſt von Soiſſons zuwohnen/ jhrem Herꝛn Vatter Handreichung zuthun.
Zur ſtund meldet ſich an ein Edelman/ Capitain vber deß Printzen Guardy, mit einem Schreiben/ welches der Printz/ wie jederman erkennen muͤſſen/ mit eygener Hand geſchrieben/ zu vnderſchiedlichen mahlen/ mit vnderſchiedlichen Federn/ auch vngleicher Farb von Dinten/ Jhr Herꝛn/ wann wir haͤtten Mittel koͤnnen erfinden/ vnſere rechtmaͤſſige Klag euch vor zubringen/ vnd ewre Gerechtigkeit anzuruffen/ ſolten wir ſolang nicht verzogen haben: es hat aber eben dieſelbe Gewaltſamkeit/ welche wieder alle Vbung der Gerechtigkeit vns laſſen greiffen/ vns auch alle Mittel benommen.
Darumb haben wir/ ſo bald die geringſte Gelegenheit darzu ſich blicken laſſen/ vnſern nechſten Freunden vff getragen/ in vnſerm Namen zu ſupplicieren, vnd alle andere Nothwendigkeit zutreiben/ weil wir nicht zweiffeln/ man werde vns nachmahlen alle Mittel entziehen/ euch anzuruffen/ vñ vnſein vffrichtigen Wandel zuerweiſtn/ zumahl wir nie nichts anders/ als deß Königs Dienſte geſucht gehabt.
Wir hoffen/ es werde ewre Verſamblung der jenigen Anliegen nicht in die Schantz ſchlagen/ die mit Ehren auß dem Koͤniglichen Hauß ſind/ vnd von ewrer Verſamblung; die auch jhre Vnſchuld genugſam darthun/ damit daß ſie kein Menſch darff anklagen/ vnd dan- noch auſſer ewrer Bottmaͤſſkeit entfuͤhret werden/ vnd zwar an ſolchen Orth/ da ſie kein Mittel mehr haben koͤnnen/ bey euch Zuflucht zunehmen; von wannen auch weder jhr/ noch Jhre Mayeſtaͤten ſie werden erheben konnen/ wann jhre Feinde ſich deſſelben Orts voͤllig bemaͤchtigen/ wie ſie bereit jhre Perſonen in jhrer Gewalt haben: ja es ſcheinet/ jhr Leben werde auch daſelbſt nicht allerdings ſicher ſeyn.
So werdet jhr dann ein Werck thun/ das euch geziemet/ wann jhr die Vnderdruckten vom Gewalt errettet/ vnd nicht ferner geſtattet/ daß man wider die jenige Declaration handele/ die jhr mit ſo groſſem Recht vnd Herꝛlichkeit habt erhalten.
Solcher geſtalt werdet jhr vns verbinden/ vnſer Leben/ vnd vnſere Freyheit zu ewren Dienſten anzuwenden/ auff daß jhr erkennet/ wie wir gewißlich ſind.
Jhr Herꝛn/ Ewre gantz demuͤtige vnd gantz wohl geneygte Diner Henry de Bourbon.
Armand de Bourbon.
Henry Vorteans.
Geben zu Cudboville, den 19. November/ 1650.
Dieſe Supplicationen ſchickte das Parlament nach Hooff:
Der Hertzog von Orleans ſagt/ ſeine Meynung waͤre nie geweſen/ daß man die Printzen nach dem Havre ſolte fuͤhren:
man muͤſte ſehen/ ſie von dannen zubringen.
Aber die Koͤnigin lage zu Bett/ vnd ſagt in Beyſeyn deß Koͤnigs/ zu den erforderten Deputirten: das Parlament ſolte nichts mehr verhandlen/ biß ſie wieder beſſer waͤre/ ſo wolte ſie als dann mit dem Hertzogen von Orleans weiter Vnderredung pflegen.
Als nun das Parlament wieder angangen/ giengen die Stimmen mehrentheils dahien/ man ſolte Jhre Mayeſtaͤten erinnern/ die Printzen wieder frey zulaſſen/ oder in das Louure zu fuͤhren/ als ein Fuͤrſtliche Gefaͤngnuß/ vnd das Recht laſſen ergehen:
Darbey aber nicht vergeſſen/ daß der Cardinal Mazarin/ mit ſeiner boͤſen Verwaltung/ an allem Vnheyl ſchuld truͤge/ welches man die letzte vier Jahr genugſam empfunden.
Er lege newe Kriegsſteuren an/ vbermache aber die Gelder auß dem Koͤnigreich/ vnd gebeden Soldaten nichts/ darumb ſie zu Rauben vnd zu Pluͤndern genoͤthiget wuͤrden.
Es werde ja dem Printzen nichts anderſt in dem Koͤniglichen Schreiben vorgeworffen/ als der vnmaͤſſige Ehrgeitz/ alle Gubernament ſeinem Anhang zuerwerben; welcher Anklage der Cardinal mehr koͤnte beſchuldigt werden/ zumahl derſelb die Reyß nach Rethel zu keinem andern Ende angeordnet/ als Charteville, vnd Montolympe zu erhandeln.
Auch fiſche er gantz Franckreich an Geld auß/ vnd habe die fuͤrnehmſte Feſtungen in ſeiner Gewalt.
Franckreich ſolte durch ein gebohrnen Frantzoſen verwaltet werden; vnd da ein ſolcher ſchon das Geld verſchwenden ſolte/ blieb es doch im Land/ an ſtatt dieſer Frembdling alles nach Jtalien verſchickte.
Vnder deſſen wurd der Marſchalck von Turenne geſchlagen/ von dem Marſchalck Pleſſis Pralin, darumb der Koͤnig das Te Deum zu Pariß laſſen ſingen.
Jm Parlament fielen die Stimmen ins gemein hart wieder den Cardinal Mazarin; der Marggraff von Ancre, ein Frembdling/ haͤtte den verſtorbenen Printzen auch laſſen arreſtiern.
Die geheymeſte Raͤhte ſuchten hierin jhre Herꝛlichkeit/ wie der Cardinal Richelieu juͤngſt erwieſen an Præſidenten vnd Aſſeſſorn, an den Herꝛn Hoſpital, Vitry, Barillon, an dem Hertzogen von Beaufort, vnd an dem Marſchalck de la Mothe.
Das Parlament ſolte ein Einſehens haben/ vnd die Sach mit Ernſt angreiffen/ auch die Koͤnigliche Hoheit beobachten/ zumahl Henry IV. zu dem Hertzogen in Saphoyen eins mahls geſagt/ Er haͤtte den vierecketen Kappen die Cron zudancken.
Von mehr dann zwey hundert Jahren finden ſich Exempel/ daß das Parlament den Koͤnigen die Fehler in der Verwaltung vorgehalten; zumahl daſſelbe gar nicht feindlich/ ſondern am getreweſten ſeye/ vnd nicht den eygenen Nutz/ wie die Hoͤffling/ ſuche:
Man laſſe Catalaunien muthwillig verlohren gehen/ vnd den Feind in Franckreich brechen/ der Cardinal halt beſſer Taffel/ als der Koͤnig ſelbſt/ wolle viel vom Printzen ſagen/ als kauffe derſelb eine Veſtung nach der andern/ da er doch ſelbſt alles an ſich reiſſe/ vnd von dem ſeinigen gar nichts außlege.
Der Havre ſtuͤnde der Frawen von Eguillon zu/ die ein abgeſagte/ Feind in der Printzen/ darumbes vnerhoͤrt waͤr/ von ſolcher Feindlichen Verwahrung zuvernehmen.
Endlich wurd der Schluß gemacht/ man ſolte dem Koͤnig vnd der Koͤnigin eine Erinnerung thun/ damit die Printzen wieder auff freyen Fuß geſtelt wuͤrden/ vnd von der Koͤnigin begehren Zeit vñ Stunde/ ſie anzuhoͤren.
Dieſelbe aber machte ſich vnpaͤßlich; ſo gab der Hertzog von Orleans gute Wort/ daſſeinige bey der Sach zuthun/ erinnerte dennoch darneben/ der gefangenen Printzen Anhang ſtuͤnde noch in den Waffen/ vnd wuͤrde ſich durch jhre Looßzehlung mercklich ſtaͤrcken.
Das VII. Capitel.
Was das Parlament der Koͤnigin/ wegen der gefangenen Printzen laſſen vortragen; vnd wie ſie ſich darzu erklaͤret.
Wie der Hertzog von Orleans wegen deß Cardinals Mazarin/ nicht mehr will in den Raht bey den Koͤnig kommen:
Wie der Cardinal Mazarin den Hertzogen von Orleans, das Parlament vnd den Adel ſchmaͤhet/ darumb er endlich von Hooff welchen muͤſſen.
ALs die Statt Pariß im Jahr 1649. die Waffen ergriffen/ vnd von dem König hart bedraͤngt war/ thaͤt das Parlament eine Supplication an den Koͤnig/ deren Anfang dieſer.
Allergnaͤdigſter Koͤnig vnd Herꝛ/ Ewer beaͤngſtigtes/ vnd von Waffen betruͤbtes Pariſiſche Parlament/ fertigt dieſe vnderthänige Supplication ab.
Allergnaͤdigſter Koͤnig/ wie die vnerſchoͤpffte Verſehung Gottes euch die: Cron auffſetzte/ hat Franckreich bey denen annoch zarten Jahren einhellig vnd wohlbedacht dahien geſtimmet/ daß der Fraw Mutter die Verwaltung vber Ewre Perſon anvertrawet wuͤrde/ Krafft Muͤtterlichen Hertzens dem am beſten zuwarten/ auch nicht zuverſtatten/ daß ein eintziger Partickulier zu vbermaͤſſigem Gewalt/ der Koͤniglichen Hoheit zum Nachtheil/ ſich erhuͤbe.
Vnd das deſto mehr/ weil Ewre Fraw Mutter/ bey wehrender Ehe/ an zweyen mercklichen Exempeln/ nemlich deß Marſchalcken d’ Ancre, vnd deß Cardinals von Richelieu zuſehen/ wie vbel es ſtehe/ wann ein Vnderthan zu vbermaͤſſigem Anſehen gelangete/ ja wie dadurch alles vmbgekehret/ vnd Recht vnd Gerechtigkeit zur Erden geſtoſſen werde.
Diß Bedencken war vns/ Gnaͤdige Fraw/ ein ſicheres Pfand daß wir vnder ewer Regierung in dergleichen Vnweſen nicht koͤnten gerahten.
Wie es aber allen frommen Hertzen ergehet/ daß ſie ſich vor den Tuͤcken vnd vor dem ſchaͤdlich-ſuͤſſen Gifft der Boßhafftigen nicht koͤnnen genugſam vorſehen; Alſo iſt es vns auch mit den frevelen Thaten vnd dem Vornehmen deß Cardin als Mazarin ergangen/ welcher gantz boßhafftig/ nach den Fußſtapffen ſeines Vorgaͤngers vnd Vnderweiſers deß Cardinals Richelieu, ſein gantzes Thun dahien geſtellet/ wie er das allerhoͤchſte Anſehen/ gewaltſamer weiß nicht ohne Schaden daß gantzen Landes/ ſich gebrauchen möchte.
Dann die der Mayeſtaͤt ein Eingriff thun/ die hemmen den Nutzen deß Oberhaupts:
Wie dann ſolches ſich bey dem Cardinal Mazarin auch befunden/ welcher eine frembde/ vnd dem gantzen Koͤnigreich entgegen ſtehende Policey auff die Bahn gebracht/ den wahren Nutzen deß Staads in den Wind geſchlagen/ die Kriege fortgeſetzt/ den Frieden weit verlegt/ vnd alle Ding im gantzen Königreich verkehret/ als die vor Lerida, Cremona vnd Courtray beſchehene Haͤndel genugſam bezeugen:
Ja man kan auß ſeinem Verfahren von Stuͤck zu Stuͤck ſchlieſſen/ daß er gedachtes Franckreich mit Spanien zu theilen/ Vorhabens iſt.
Der einige vnermeßliche Schatz/ den er zur Seedurch gebracht/ vnd nie keine Rechnung daruͤber gethan/ vberzeuget jhn mehr dann zuviel ſeiner Vntrew.
Man ſehe an die Anzahl ſeiner Bedencken/ welche rechte Blut-Jgel ſeyn.
Mehr dann achtzig Millionen hat er deß Jahrs gehoben/ vnd darneben anderthalb Millionen Schulden auff vns gemacht.
Die vervbte Gewaltſamkeit an dem Hertzog von Beaufort, wie auch an dem Marſchalck de la Mothe Hautencour, vnd vnderſchiedenen Beampten mehr deß groſſen Rahts/ vnd der Huͤlffkammer/ freffentlich vollnzogen/ ruffen mit vollem Halſe ſein tuͤckiſches vnd buͤbiſches Vorhaben auß/ ꝛc.
Jetzunder aber ließ das Parlament/ nemlich den 23. Jenner/ 1651. dem Koͤnig dieſen Vortrag muͤndlich thun.
Allergnaͤdigſter Koͤnig vnd Herꝛ/ man beredet ſich ſelbſt gern/ E. M. hab alle Burgerſchafft von jhres Koͤnigreichs Haͤndeln/ vnd was juͤngſt erkrieget worden/ daß nemlich ein vnd ander Stuͤck der Cron moͤgen einverleibet/ vnd nachmahlen vor E. M. Kammerguͤtter gerechnet werden.
Wir haben aber nicht ohne Schmertzen geſehen/ daß gemelte Stuͤck vnd Vortheil entgangen/ viel Orth in Jtalien vnd Catalaunien/ welche ſo viel Blut/ vnd vnmaͤſſigen Schatz an Baarſchafft gekoſtet/ wieder verlohrn worden.
Ja es iſt ſo weit gekommen/ daß die Feinde auch jhren Fuß vff Frantzoͤſiſchen Boden ſetzen doͤrffen/ vnd einige Orth/ Angeſichts der Frantzoͤſiſchen Armee eingenommen.
E. M. war gemuͤſſiget in vnderſchiedene Landſchafften zu reyſen/ das jenige Fewr im Koͤnigreich/ ſo ſchier wollen allgemeyn werden/ zu daͤmpffen.
Die Vngelegenheit ſolcher Reyſen/ vnd verdrießlichen Zuſtands haben endlich/ das Vnheyl zu vberhaͤuffen/ E. M. Geſundheit geſchwaͤcht/ vnd dero Leben in Gefahr geſetzet.
Es zweiffelt hierneben kein Menſch/ Allergnaͤdigſte Koͤnigin vnd Fraw/ ſolche Verwirrung ſeye nur allein vom achtzehenden Jenner deß verwichenen Jahrs/ als einem vngluͤcklichen vnd hochſchaͤdlichen Tag/ entſproſſen/ weil man vff demſelben zween groſſe Koͤnigliche Printzen/ vnd den Gubernatorn in Normandey angehalten vnd verhafftet.
Vielleicht meynete man ſolcher geſtalt dem Vngluͤck den Strom zubrechen/ vnd alles in Franckreich zuſtillen; aber eben damahls ſprungen alle vorige Wunden wieder auff/ alſo daß man den Nachdruck deſſelben boͤſen Rahts/ vnd dieſer vngluͤcklichen manier der Verwaltung gleich empfunden.
Nun iſt vns nicht vnwiſſend/ daß einige Staads-Sachẽ muͤſſen heimlich gehalten werden/ die man auch nicht koͤnne vff den Grund beſchawen/ zumahl einige Geheimnuſſen nicht ſollen vnder das Volck kommen zu Anfang/ weil mit der Zeit man ſich genuͤgen kan.
Dannenhero wir erachtet/ vnd geglaubet/ es muͤſten ſehr ſtarcke vnd wichtige Vrſachen ſeyn/ daß man ſie gefaͤnglich angehalten/ vnd ſolches alles wuͤrde die Zeit/ wie auch der folgende Verlauff eroͤffnen/ wann das verſchloſſene Schreiben/ ſo von E. M. den folgenden Tag in das Parlament geſchickt worden/ vns die bewegende Vrſachen nicht entdeckt/ das Raͤtzel außgelegt/ vnd dieſer mehr vngluͤcklichen/ als ſchuldigen Printzen Vnſchuldigkeit angedeutet haͤtte.
Wir hatten dieſes Staads Macht vnd Wohlfart vff die Verwaltung/ ſo ewrer Tugendſamen Fraw Mutter anvertrawet/ vff die geweihete Perſon Ewrer Mayeſtaͤt/ mit dem Hertzogen von Orleans vnd dem Printzen bedient waͤre/ vnnd dann vff das ewige vnd Koͤnigliche Band/ welches nimmermehr ſich ſolte zerreiſſen/ geſetzet/ vnd gewiſſe Hoffnung gemacht/ von dem Wohlſtand vnd der Herꝛlichkeit dieſes Staads; zumahl allerhand Vnheyl vns vberfallen/ ſo bald derſelbe Schlupff iſt vffgeloͤſet worden.
Wir vermeynten/ es ſolte den Vhrhebern dieſes Vornehmens einfallen/ daß/ weil ſo erbaͤrmliche Sachen/ deren ſie ſich nicht verſehen/ hieruff erfolget/ kein ander Mittel zu dem End dieſes Vnheyls zugelangen/ ſeyn moͤgte/ als wann ſie gedaͤchten die Printzen wieder frey zumachen/ vnd der Cron Franckreich jhre Arm wieder zugeben/ mit welchen ſie ſo lange Zeit zum Sieg gefochten vnd alles in Sicherheit erhalten/ wieder Gewalt vnd Außſchlag deren drauſſen vnd drinnen/ auff daß bey ſtillem Wetter zu Hauß/ vnd bey gewoͤhnlichem Obſiegen wieder den Feind/ man in kurtzer Zeit (den Frantzoͤſiſchen Vnderthanen/ welche von allem dem Vnheyl deß langwehrenden Kriegs in Grund verderbet/ vnd in Verzweiffelung gebracht ſind/ zum beſten) den Tag deß ſehr lang gewuͤnſchten Friedens/ blicken vnd angehen ſehe/ der dem gemeinen Nutzen/ vnd zur Sicherheit dieſes Staats ſo hochnoͤtig iſt/ vnd vff den man mit Vngedult gewartet hat/ aber wann mans herauß ſagen doͤrfft/ vergeblich warten thut/ biß daß durch Looßzehlung dieſer Gefangenen wir vnſere Feinde dahien bringen/ daß ſie von vnſern Vnordnungen/ vnd Trennungen nichts mehr zuhoffen haben.
Wie man aber eben dieſes Gluͤck hoffete/ wurd man gantz beſtuͤrtzt/ daß ſie weggefuͤhrt/ vnd in ein gantz vnverdiente newe Gefaͤngnuß ſind verlegt worden/ an ein ſolchen Orth/ da jhr Leben in Gefahr iſt.
Ja/ Allergnaͤdigſte Koͤnigin vnd Fraw/ da jhr Leben freylich in Gefahr iſt/ welches wir nochmahlen ſprechen:
Man hat ſie vns wohl auß den Augen koͤnnen entfuͤhren/ man wird ſie aber nimmermehr auß den Hertzen/ wie dann auch nicht auß aller rechtſchaffenen Frantzoſen Gemuͤthern bringen.
Vnd eben darumb/ Allergnaͤdigſte Koͤnigin vnd Fraw/ thut das Parlament dieſe vnderthaͤnigſte Erinnerung/ dieweil es verpflichtet iſt zu ſorgen/ daß das gemeine Weſen keinen Schaden leyde.
Es hat auß Ehrerbietung ein lange Zeit ſtill geſchwiegen/ vnd nicht angefangen zu reden/ als da es vermuthlich foͤrchten koͤnnen/ ſolches koͤnte jhm zum alleraͤrgſten außgeleget/ ja auß rechtmaͤſſigen Vrſachen mit der Zeit groͤblich verwieſen werden.
Wann E. M.
Allergnaͤdigſter Koͤnig vñ Herꝛ/ auß euſſerſtẽ Anſehen einigen Donnerſchlag vff den ſchlechteſten Beyſitzer deß Parlaments haͤtte gerichtet/ ſehe dieſe Geſellſchafft ſich ſchuldig/ vor einẽ ſolchen jhre Vorbitt vñ Gutachten anzuwenden; auß viel wichtigeren Vrſachen aber vor die Koͤnigliche Printzen/ welche noch in der Wiegen ſind gebohrne Beyſitzer dieſer Geſellſchafft/ als Kinder im Hauß/ die allerſtaͤrckeſte Stuͤtzel dieſer Monarchey/ die alleredelſte vñ hochgeehrteſte Glieder dieſes Staats.
So viel Obſiegens/ ſo viel Eroberungen/ ſo viel herꝛliche Thaten/ die biß an der Welt Ende zu preyſen/ ſo viel geleyſtete Dienſten reden euch an zu jhrem Beſten.
Da auch bey jhrem Thuvnd Laſſen einiger Fehler ſich befinden ſolte/ koͤnten ſie den von jhnen vngleichẽ gefaßten Wahn verbeſſern; vnd wann jhr Vngluͤck nicht bald ein End nimbt/ ſo werden die Steinerne Mauren/ die ſie verſchloſſen halten/ ſo laut reden/ daß es die vorbey gehende hoͤren/ vnd durch gantz Franckreich außbreyten/ vnd aller rechtſchaffenen Frantzoſen Wehemuͤtigkeit vffmuntern werden:
das wird dann ein ſolch Geſchrey geben/ daß ein Gewalt moͤgt zufoͤrchten ſeyn/ auch zu beſorgen/ ein Gegenſchlag moͤgte nach dieſem verwegenen Streich auff ewre Mayeſtaͤten fallen.
Vnd weil dieſe Gefahr ſo groß vnd hefftig iſt/ bitten wir/ Allergnaͤdigſte Koͤnigin vnd Fraw/ Ewre Mayeſtaͤt/ eine fuͤgliches Mittel zuergreiffen/ erſuchen ſie auch zum vnderthaͤnigſten vmb Erlaubnuß/ daß wir mit aller muͤglichſten Ehrerbietung ſagen/ wann ſie nit ehiſt hilfft/ wird vns der Eyffer/ die Sorg vnd die Trewe/ ſo wir zu Erhaltung dieſer Cron/ vnd zu deß Koͤnigs Dienſten tragen/ zwingen/ ſelbſt Hand anzulegen/ vnd vnſere gantze Macht anzuwenden/ damit dieſe Cron nicht zuboden falle.
Wir haben vns/ Allergnaͤdigſte Koͤnigin vnd Fraw/ ſchuldig erkant/ alles obige ewrer Mayeſtaͤt vorzutragen/ vnd zubitten/ Sie wolle doch dieſe gefangene Printzen ledig zehlen/ auff daß ſie ferner dieſer Cron jhre ſehr groſſe vnd ſehr trewe Dienſte erweiſen/ zumahl ſie hiebevor gethan haben/ auch jhr vbriges Blut vnd Leben zu der Herꝛlichkeit dieſer Monarchey auffopffern; darneben vnderthaͤnigſt bittende/ dem Frawlein von Longueville ein ſichern Orth zu vergoͤnnen/ jhrem Herꝛn Vatter die Schuldigkeit der angebohrnen Liebe zuerweiſen.
Der Koͤnigin Antwort etliche Tag hernach war dieſe:
Ewre Geſellſchafft pflegte den Koͤnig zuberichten/ wann etwas vorfiel/ das ſeine Hoheit betreffen koͤnte/ ehe man daruͤber Raht gehalten.
Alſo geſchach im Jahr 1562. wegen deß vberſchickten Schreibens von Weiland dem Printzen von Condé.
Die letzte Vnruh gab euch deſſen ein Exempel an die Hand:
Jhr habt nicht wollen vber deß Hertzogen von Orleans Schreiben raht halten/ biß jhr deß Koͤnigs Willen deßwegen verſtanden.
Solche Ordnung habt jhr im gegenwertigem Handel nicht gefuͤhrt/ ſondern vber die Supplicationen der Princeſſin vnd deß Fraͤwleins von Longueville Raht gehalten/ vnd beſchloſſen/ eine Erinnerung zu thun/ wegen der Printzen Ledigzehlung/ vnd den Koͤnig noch nicht berichtet/ daß euch ſolche Supplicationen waͤren zukommen.
Ob nun ſchon dieſes Werck vnder die jenige Haͤndel zurechnen/ daruͤber ewrer Geſellſchafft nicht gebuͤhrt zuerkennen/ vnd allein von deß Koͤnigs Hoheit herruͤhret/ auch nicht anderſt/ als durch krafft ſeiner lautern Guͤtigkeit mag verglichen werden/ angeſehen deß Jnhalts in den verſchloſſenen Schreiben/ ſo an alle Parlamenten ſind abgangen/ wie auch an alle hoͤchſte Geſellſchafften/ wie dann auch das gantze Volck mit Frolocken ſolches vernommen; So werden/ doch dieſe Vrſachen den Koͤnig nicht hindern den Printzen jhre Freyheit wieder zugeben.
Er geſtattet/ daß man vnaußgeſetzt darvon handele/ wann nur das Kriegsweſen zu Stenay, vnd vnder dem von Turenne koͤnten auffhoͤren.
Vnd damit dieſelbe Parthey nichts habe vor zuwenden/ ſo wohl wegen jhres eygenen Nutzens/ als anderer Vrſachen halben/ die Ledigzehlung zuverweilen/ vnd in jhre Schuldigkeit wieder zutretten/ So bieth der Koͤnig allen die vff der Parthey geweſen/ vnd noch ſind/ einen Vergeß deß vorigen an.
Jch hab bereyt befohlen/ daß die Mandaten verfertigt/ ſo hierzu gehoͤren/ vnd euch zugeſchickt werden.
So bald nun das Kriegsweſen wird ſtill ſeyn/ verſpricht der Koͤnig dem Printzen die Freyheit wieder zugeben.
Vnd dieſe Declaration ſuchten die Deputirte bey dem Siegel/ verwahrer zubeſchleunigen.
Dieweil aber nichts erfolgete/ kame das Parlament zuſammen/ zuberahtſchlagen/ ob nicht die verſprochene Declaration nur ein ſpiegelfechten waͤr/ die Sach vff die lange Banck zuſchieben.
Vnd wann man auch ſchon dieſelbe der Hertzogin von Longueville vnd dem Marſchalck von Turenne haͤtte zuwiſſen gethan/ ſo waͤre doch die beſtimbte Zeit/ den Koͤnig zu ſalben/ vermeintlich vff den zwoͤlfften Mertz/ ein gefallen; wann auch der Koͤnig nicht mehr zu Pariß/ wuͤrde man deß Parlaments nur ſpotten/ vnd weder anhalten noch erinnern achten/ darumb haͤtte man keine Zeit zuverlieren/ ſondern man muͤſte ohne Odem ſchoͤpffen an dieſem Eyſen ſchmieden.
Der Coadiuteur ſprach/ das gemeine Beſte erforderte der Printzen Ledigzehlung vff das eheſte; ſo haͤtte er auch vom Hertzogen von Orleans Befehl/ der Geſellſchafft zuvermelden/ ſolches waͤr auch ſein Wunſch vnd Begehren/ darzu er all ſein Vermoͤgen wolte anwenden/ deſſen man ſich haͤtte zuverſichern.
Woruͤber nicht wenig Frewde entſtanden dieweil man bey Hooff ſuchte den Hertzogen von Orleans zugewinnen/ auch ein Geſchrey erweckte/ als haͤtte er ſich wieder die Printzen erklaͤret.
Der Hertzog von Beaufort war auch dieſer Meynung.
Die Koͤnigin erfuhr dieſen Vortrag/ vnd ſchickt den Tellier, bey dem Hertzogen von Orleans zuvernehmen/ ob er ſolches befohlen haͤtte/ vnd gut heyſſe.
Ja/ antwortet Jhr Königliche Hoheit/ ich hatte den Coadiuteur deßwegen erſucht/ vnd werde allzeit gut heiſſen/ was er ins kuͤnfftig thut vnd redet: welche Antwort jedermaͤnniglich erſchreckte/ zumahl das Volck vberredet war/ der Hertzog von Orleans ſehe der Printzen Ledigzehlung nicht gern.
Wenig Tag zuvor vernahm der Hertzog von Orleans, wie der Cardinal durch viel verſprechen ſich ſuchte mit dẽ Hertzogen von Beaufort, vnd dem Coadiuteur zuvergleichen/ damit ſie/ vnd der Hertzog ſich der Printzen nicht ferner annehmen/ da doch die Hertzogin von Longueville, vnd der von Turrenne ſich mit den Spaniern in ein Accord haͤtten eingelaſſen.
Der Cardinal thaͤt nicht wohl/ daß er ſo wichtige Sachen vor ſich allein vornehme/ ſagt der Hertzog von Orleans zur Koͤnigin/ vnd jhm ſelbſt/ da er doch vhrbietig waͤr/ der Printzen Ledigzehlung alſo bald zu vnderſchreiben.
Was man auch hiengegen proteſtirte/ es waͤren falſche außgeſprengte Sachen/ ſie nur zu trennen/ vnd jhn jrꝛ zumachen/ ſo gieng er doch vbel zufrieden davon/ vnd ließ ſich auch von dem Hertzogen von Vendome, der vff deß Cardinals Anregen Fleiß anwandte/ nicht anderſt ſtimmen/ ob man gleich meinte/ dieſer Sinn wuͤrde jhm bald verſchwinden/ ſondern blieb beſtaͤndig/ ſein Anſehen vff deß Parlaments bitt vnd begehren dahin anzuwenden/ daß die Koͤnigin die Printzen vff freyen Fuß ſtelle/ vnd den Cardinal abſchaffe.
Wie es nun ernſt ſollen werden/ ließ der Cardinal den Marſchalck Grammont, deß Printzen guten Freund/ neben dem von Champlatreux verordnen; der Hertzog von Orleans ſein Befehls-Secretarien Goulas, vnd der Cardinal ſein Secretarium Lyonne, vnder deſſen die Currier mit wiederwertigen Zeitungen vnd Ordres lieffen.
Den zweyten Hornung ſchickte der Hertzog von Orleans nach dem Siegel Verwahrer dem Marſchalck Villeroy vnd dem Staats Secretario Tellier; denen befahl er in ſeinem Namen der Koͤnigin anzudeuten/ Erwolte kein Fuß mehr in den Koͤniglichen Pallaſt ſetzen/ noch zu Raht gehen/ ſo lang der Cardinal Mazarin da ſeyn wuͤrde: der waͤr ein boßhafftiger/ ein Vffſchneider/ der jeder man betriege/ der auch Jhre Koͤnigliche Hoheit mehr als einmahl herumb geruckt haͤtte/ ja thaͤte nichts anders/ als in allen Begebenheiten jhn betruͤgen/ vnd fuͤrnehmlich in dem Handel von Ledigzehlung der Printzen.
Er ſagte/ ſie ſolten nicht vnderlaſſen/ der Koͤnigin dieſes anzuzeigen/ vnd jhme Antwort zuruck zubringen.
Bald kehret er ſich zu Villeroy, vnd ſprach/ Er befehle jhm/ als General Leutenant der Cron/ die Perſon deß Koͤnigs zuverwahren/ vnd ſolches vff ſeinen Kopff.
Die Koͤnigin aber wurd mit dieſer Zeitung nicht vbereylet/ weil ſie wohl wuſte/ daß der Hertzog von Orleans den vorigen Tag mit dem Cardinal Mazarin gezanckt haͤtte/ weil er die ſchmaͤhliche Wort nicht koͤnnen vertragen/ mit welchen jener den Koͤnig vff hielte/ wie den folgenden Tag der Hertzog von Orleans im Parlament durch den Coadiuteur laſſen vortragen/ nach beſtaͤttigter voriger Meynung von Ledigzehlung der Printzen;
Nemblich als den dritten Tag zuvor Jhre Koͤnigliche Hoheit Jhrer Mayeſtaͤt doͤrffte ſagen/ das Parlament/ die Buͤrger vnd Einwohner zu Pariß waͤren lauter Crom wels vnd Fairfaix, die an den Koͤnig/ vnd an das Koͤnigliche Gebluͤth ſich macheten/ vnd es vff gut Engliſch verſucheten/ eine Republick in Franckreich anzuſtellen.
Vnd weil Jhre Koͤnigliche Hoheit dieſe Laͤſter Wort weder koͤnnen noch ſollen dulden/ haͤtte er zum Koͤnig geſagt/ es waͤre falſch/ im Parlament zu Pariß ſaͤſen die allergetreweſte Diener J. M. darfuͤr wolte erſtehen/ vor alle vnd jede/ wie auch vnder den Jnwohnern:
Er haͤtte auch zum Cardinal Mazarin geſprochen/ erſelbſt waͤre boßhafftig/ daß er den Koͤnig in dieſen Gedancken wieder ſein Volck vnderhielte/ jederman liebete Jhre Mayeſtaͤt/ vnd haſſete niemand/ dann den boͤſen geheimen Raht/ welcher den gantzen Staat verderbete.
Auch wurd wiederhohlet/ was Jhr Koͤnigl. Hoheit der Koͤnig in haͤtte laſſen anſagen.
Hieruͤber wurd das Parlament verbittert/ alſo daß etliche meyneten/ man ſolte einen Spruch von jhrer Vnſchuld laſſen außgehen; andere/ man ſolte den Cardinal greiffen oder vorbeſcheyden gerichtlich/ wegen ſolcher Reden/ vnd dañ auch der Verwaltung ſich zuverantworten/ zu mahler den Koͤniglichen Schatz allein haͤtte verwaltet/ alles in Haͤnden gehabt/ deßwegen man jhn wohl koͤnte vor kommen laſſen:
ſo doͤrffte man ſich auch nicht bedencken/ wo ſein Sitz ſeyn muͤſte/ dieweil jhm nur der kleine Seſſel der Angeklagten geziemete.
Andere meynten/ man ſolte die Koͤnigin vmb Abſchaffung deß Cardinals erſuchen.
Da aber die Sach in der Statt kund worden/ hielt ſich jedermaͤnniglich hiedurch hoͤchlich verſchimpffet/ vnd wuͤnſchen moͤgen/ mit jhme abzurechnen/ wegen ſeines vielfaͤltigen Raubens/ darumb man jhm allein feind waͤre.
Nachmittag ſchickte die Koͤnigin/ vnd ließ den Hertzogen von Orleans fragen/ ob er es leyden moͤgt/ daß ſie jhn beſuchte/ vnd den Cardinal mit ſich fuͤhrte.
Er antwort/ der Cardinal wuͤrde in der Statt nicht ſicher ſeyn.
Darumb wurd abermahl gefragt/ ſo wolte ſie dann allein/ ohneden Cardinal kommen; er antwort nochmahlen/ es waͤr ſich vor einem Auffſtand deß Poͤbels zufoͤrchten.
Hieruff ließ der Hertzog von Orleans den Marſchalcken der Cron an ſagen/ ſie ſolten von niemand/ als von jhm/ dem General Leutenant der Cron/ vnd Jhrer Koͤn.
Mayeſtaͤt Armeen/ allein Ordres nehmen.
Alſo auch dem Oberſten vber die Kauffleuth/ daß ſie die Oberſte vnd Hauptleute erinnerten/ die Gewaͤhr ohn ſeine Befehl nicht zufuͤhren.
Wie nun allenthalben erſchollen/ daß der Cardinal Mazarin mit dem Hertzogen von Orleans vbel ſtunde/ verfuͤgt ſich aller Adel nach dem Pallaſt Orleans, jhre Dienſt der Koͤn.
Hoheit anzubiethen/ auſſerhalb deren/ ſo abſonderlich deß Cardinals Perſon verbunden waren.
Derſelb ließ ſich zwey oder dreymahl in deß Koͤnigs Loſament ſehen/ vnd klagte/ nicht vber den Hertzogen von Orleans, ſondern vber/ die Parlaments Herꝛn/ vnd ſprach/ was fordern ſie an mich?
was ſoll ich dann jhnen thun? begehren ſie Rechnung von mir/ ſo bin ich bereyt/ auch meine gantze Verwaltung zu verantworten/ weil ich von wichtigen Sachen nichts gethan hab/ als nach deß Parlaments Ordre.
Er haͤtte ja die Printzen nicht laſſen gefaͤnglich anhalten/ ſondern das haͤtte die Koͤnigin/ vnd der Hertzog von Orleans gethan.
Den folgenden Tag verfuͤgt ſich der Hertzog von Orleans in das Parlament/ den viel vnzehlicher Adelbegleitete/ erzehlt dz obige/ vnd verſprach/ er wolte ſich mit dem Parlament veſt verbinden/ vnd deſſelben Schluß Werckſtellig machen/ man haͤtte nun ein gantzes Jahr hero in dem Raht/ in ſeiner Gegenwart nur von partikular Sachen gehandelt/ vnd der Cronen Beſtes verſchwiegen/ auch ſuchte der Cardinal die Printzen zuhalten/ wie ſehr Jhre Koͤn. Hoheit ſich daruͤber bemuͤheten.
Vnder deſſen lieſſe ſich der Groß Ceremonien Meiſter anmelden/ mit einem verſiegelten Schreiben vom Koͤnig.
Wie man nun dafuͤr gehalten/ es waͤr ein Streich vom Cardinal dieſe Verſamblung zu trennen/ darumb man auch Bedencken trug/ das Schreiben anzunehmen/ zumahl der General Leutenant der Cron nichts davon wiſſete; alſo begehrt der Koͤnig/ ſie ſolten von einander gehen/ vñ durch Deputirte in groſſer Anzahl vor jhm erſcheinen/ vnd ſeine Meynung anhoͤren.
Dannoch blieb man beyſammen/ vnd verordnet zween Præſidenten/ mit zwantzig Beyſitzern; vnd der Hertzog von Orleans lieſſe ſich etwas Eſſenſpeiß hertragen/ ohn Gepraͤng.
Der Koͤnig ſaß vff der Gallery/ die Koͤnigin neben jhm.
Vnd ſtunden darbey der Cardinal/ der Siegelverwahrer/ Pleſſis, Guinegaut vnd andere.
Der Siegelverwahrer erzehlt/ warumb ſie der Koͤnig haͤtte kommen laſſen/ aber ſo leiſe/ daß man jhn nicht verſtund.
Vberreychte der Koͤnigin Meynung ſchrifftlich/ damit dẽ oberſt Præſidentẽ nichts entfallen koͤnt; vnd daſſelbe Memorial verlaſſe Guinegaut, Staats Secretary ſo vbel/ daß jhm die Koͤnigin manchmahl forthelffen muͤſſen.
Darauff ſagt der Oberſt Præſident zur Koͤnigin/ dz Parlamentẽ verwundere ſich ſehr/ daß nach geſchehener Erinnerung/ vnd jhrem Wort der Printzen Entledigung verbliebe.
Die Antwort war/ der Marſchalck Grammont waͤr zu jhnen gereyßt/ zu tractieren/ vñ nothwendige Verſicherung zunehmen.
Darnach wiederholte ſie den Jnhalt deß Memorials/ mit dem Anhang/ man haͤtte dem Parlament lauter falſch auß deß Coadiuteurs Boßheit vorgetragen/ der haͤtte gelogen/ der waͤr boßhafftig/ vnd ein Meutmacher/ gebe dem Hertzogen von Orleans ſchaͤdliche Sachen an die Hand/ weil man jhn nicht zum Cardinal laſſen werden/ zumahl er ſolche Wuͤrde vnverſchaͤmbter weiſe begehren doͤrffen/ mit ſolchen Bedrohungen/ oder wolte das Fewr an vier Enden deß Koͤnigreichs anzuͤnden.
Sie erzehlte den obgemelten Zanck zwiſchen dem Hertzogen von Orleans vnd Cardinal/ dieſem nach Muͤglich keit recht zugeben: klagte vber jenen/ daß er ſie nicht wollen kommen laſſen/ wegen deß Volcks Vngehaltenheit.
Sie haͤtte: ſich aber nicht laſſen abweiſen/ ja wolte von freyem das vffgeſtandene Volck geſtillet haben/ den Pariſern zuweiſen/ daß ſie den König gar nicht begehrte anderſtwohien zu fuͤhren: Sie proteſtierte deßwegen/ vnd betheurte/ ſie wolte bey dieſem Zuſtand/ ob ſie auſſerhalb Pariß waͤr/ herbey eylen/ vnd ſolte ſie etliche Pferd druͤber zu Todt rennen.
Der Schluß war/ man muͤſte in dieſem Handel gemach thun/ Grammont waͤr vff gutem Wege/ vnd die Verſamblungen vnderlaſſen; der Koͤnig waͤr nunmehr bey ſolchen Jahrn/ daß er verſtuͤnde/ wer alles verwirrete/ oder nicht.
Sie die Deputierte waͤrn dem Koͤnig wohl zugethan/ vnd das wuͤrde er auch mit der Zeit erkennen.
Zu eylff Vhrn kamen ſie wieder in das Parlament/ vnd thaͤten dieſe obgeſetzte Relation/ vnd wurd beſchloſſen/ die Koͤnigin nachmahlen zuerſuchen/ daß ſie der Printzen Ledigzehlung befoͤrdere/ vnd den Cardinal Mazarin abſchaffe/ weil der Hertzog von Orleans ſich ſo hoch haͤtte vermeſſen/ nicht mehr in den Raht zu kommen.
Wann dann einer vnder den beyden muͤſte weichen/ wäre billich daß der Hertzog von Orleans, als deß Koͤnigs Vatters Bruder/ vnd General-Leutenant der Cron den Cardinal außſtoſſe/ welcher als ein Frembdling/ zu dieſem Orth kein Recht haͤtte.
Vnd dieſe Verſamblung wehrete biß vff fuͤnff Vhren Abends.
Bey nechſter Verſamblung erſchien der Graff von Brienne, vnd erſucht den Hertzogen von Orleans, er wolte der Koͤnigin nicht abſchlagen/ nach Hooff in Raht zukommen.
Er antwort/ an ſolcher Stelle koͤnt er nicht antworten/ ſagt aber in ſeinem Pallaſt/ dahien gieng er nicht/ weil ſeine Perſon wegen deß Cardinals Mazarin nicht ſicher waͤr.
Das Volck in groſſer Menge rieffe allenthalben Gluͤck zu dem König/ vnd weg mit dem Mazarin.
Der gantze Adel hielt eine Verſamblung mit deß Hertzogen von Orleans Erlaubnuß/ vnd begehrt vom Cardinal Mazarin ein Wiederruff/ wegen der Woͤrter Cromwels vnd Fairfax, vnd daß er zum Koͤnig doͤrffen ſagen/ der mehrere Theil vnder jhnen waͤre alſo geſinnet.
Die Koͤnigin verſtaͤrckte die Wacht mit ſechs Companien/ weil der Cardinal Mazarin ſich beſorgte/ man moͤgt jhn Handveſt machen. der Hertzog von Orleans ließ dem Hertzogen von Eſpernon, vnd den Marſchalck von Schomberg ſagen/ ſie ſolten von jhm/ als der Cron General Leutenant/ allein Ordre nehmen vnd empfangen; ſie antwarteten/ ſie waͤren Jhro Kön.
Hoheit vnderthaͤnigſte Diener/ vnd verpflicht dem Koͤnig zu dienen.
Vber den andern Tag/ nemlich den 6. Hornung fand ſich im Parlament der Hertzog von Orleans, neben vielen Hertzogen/ Pairs, der Cron Marſchaͤlcken/ auch der Coadiuteur.
Der General Advocat Talon referirte/ nach dem er von dem Oberſt Præſidenten befelcht geweſen/ haͤtte er der Koͤnigin vnderthaͤnigſt vorgehalten vnd gebetten/ den Cardinal Mazarin abzuſchaffen:
Die ſelbe haͤtte geantwort/ ſie haͤtte nicht weniger/ als das Parlament/ nach der Printzen Ledigzehlung/ verlangen; man muͤſte aber/ wie ſie zuvor angedeutet/ vff der Cron Sicherheit ſehen.
Was den Cardinal betreffe/ wolte ſie denſelben/ ſo lang ſie ſeine Dienſt dem Koͤnig vnd der Cron nutzlich befinde/ bey Jhrer Mayeſtaͤt behalten; das Parlament ſolte ſich nicht bekuͤmmern/ was ſie vor Bediente vnd Raͤht gebrauchte/ weil jhr allein zuſtuͤnde/ dieſelben nach Belieben zuwehlen.
Es gab ein ſtarck Gemummel/ warumb der Oberſt Præſident nicht waͤre ſelbſt hiengegangen.
Vnd wie der Schluß nach langem berahten/ vmb zwey Vhren dahien gieng/ derſelbe ſolte es noch den Abend verrichten/ entſchuldigt er ſich/ er muͤſte ſich vff die Wort bedencken:
doch blieb es darbey/ daß er die Erinnerung den folgenden Tag thaͤte/ vff deß Cardinals Abſcheyd/ die Schmaͤhwort Cronwels vnd Fairfax ſonderlich triebe/ wie auch der Printzen Ledigzehlung.
Vnd weil der Hertzog von Orleans klagte/ er truͤge nur den bloſſen Namen eines General-Leutenants der Cron/ vnd der Koͤniglichen Armeen/ zu mahl etliche Marſchaͤlck der Cron ſeiner Ordre nicht achteten; darumb geſchah ein ernſtlicher Befehl/ jhn vor ſolchen zuerkennen/ vnd ohne ſein gutachten in Kriegs Haͤndeln nichts zuſchlieſſen/ noch vorzunehmen.
Vff den Abend gedachte der Cardinal Mazarin/ entweder auß Liſt/ oder auß Forcht/ ſich auß den Fuͤſſen zumachen/ ließ ſeinen beſten Freunden andeuten/ wie er fort wolte/ darumb ſolten ſie ſich vmb eylff Vhren in der Nacht vor dem Thor Richelieu finden.
Zur ſelben ſtund nahm er Abſchied von der Koͤnigin/ mit kurtzen Worten/ nemlich jederman verbuͤnde ſich zuſeinem Verderben/ auch Hertzog von Orleans ſelbſt/ darumb bitte er vnderthaͤnig/ Jhre Mayeſtaͤt wolten jhm erlauben vff ein Seit zugehen/ die er verſicherte/ wo er immer ſeyn koͤnt/ wuͤrde er der Gutthaten/ ſo er in Franckreich empfangen/ nicht vergeſſen.
Die Koͤnigin antwortet noch kuͤrtzer/ Sie wolte allezeit ſeine Dienſte/ die er jhr geleiſtet/ erkennen.
Hieruff gieng er auß dem Koͤniglichen Pallaſt/ durch die Gartenthuͤr/ in grawem Kleyd/ vnd Hut/ mit einem Federbuſch; jhm folgeten nur drey Perſonen/ biß an das Thor Richelieu: wie nun die Pferd in Bereytſchafft ſtunden/ ritten ſie mit denẽ/ ſo jhrer daſelbſt gewartet/ nach S. Germain; da ſie den Dienſtag vmb fuͤnff Vhren Morgens ankommen/ kehreten ein in einem Gaſthauß/ aber der Cardinal wurd vber eine weil in das Schloß begleytet; den folgenden Tag nahm er ſeinen Weg nach der Normandey.
Das VIII. Capitel.
Wie die Koͤnigin endlich gezwungen ward/ etliche abzuordnen/ damit die Printzen ledig zu zehlen/ denen aber der Cardinal Mazarin vorkommen/ vnd dieſelbe frey gemacht.
Wie ſie zu Pariß ankommen.
DEß Cardin als Mazarin Abzug vervrſachte mancherley Reden vnd Meynungen/ ob er was ſonderlichs vorhaͤtte/ oder gantz gewichen waͤre; darumb die Frewd in der Forcht ſtecken blieben.
Das Parlament ließ der Koͤnigin dancken/ daß ſie den Cardinal Mazarin abgeſchaffet/ vnd zugleich vmb die Ledigzehlung der Printzen anhalten/ wie auch eine Declaration zuverfaſſen/ daß kein Frembder/ ob der gleich eingeſchrieben waͤr/ oder einige andere Perſon/ ſo andern Potentaten mit Pflicht zugethan iſt/ mehr in den Koͤniglichen Raht gelaſſen werde.
Vff dieſen Vortrag deß Oberſt Præſidenten wolte die Koͤnigin nicht antworten/ biß ſie die Haͤupter deß Koͤnigreichs verſamblet haͤtte/ nach deme der Hertzog von Orleans ſich bey deß Königs Raht nicht wollen einſtellen/ darumb ſie jhn gleichwohl inſtaͤndig erſuchen laſſen.
Er ſagt aber rund ab/ auch vff ein Briefflein von der Koͤnigin Hand/ biß die Koͤnigin jhrem Verſprechen ein genuͤgen thaͤte/ wegen der Printzen Entledigung; zu deme ſehe er noch keine Sicherheit wegen ſeiner Perſon/ ſo lang der Cardinal ſo vnfern von Pariß waͤre.
Der Siegelverwahrer/ der Marſchalck Villeroy vnd der Staads Secretari wolten ſich ſelbſt dem Hertzogen von Orleans, als Geiſeln darſtellen/ im Fall er wegen ſeiner Perſon in Sorgen ſtuͤnde.
Die Koͤnigin ſagte aber zu deß Parlaments Deputirten/ ſie waͤre gantz geſinnet/ alle nothwendige Verfuͤgung wegen der Printzen Entledigung zuthun; muͤſte aber zuvor mit dem Hertzogen von Orleans ſich vnderreden/ von Sachen/ ſo nicht jedermaͤnniglich wolten vertrawt ſeyn: Sie haͤtte ſich anerbothen/ in den Pallaſt Orleans, oder an ein vnpartheyiſch Orth zukommmen/ nemlich in der Koͤnigin von Engelland Loſament/ wann der Hertzog von Orleans wegen dieſer Sach Vnderredung pflegen wolte.
Sie haͤtte auch nicht gemeint/ daß er ſich ſeine Stell im Raht zubeſitzen ferner waigern ſolte/ nach deme ſie den Cardinal abgeſchaffet auß dem Raht vnd auß der Statt/ jhme dann ein Genuͤgen zuthun.
Wann er nun ſolcher geſtalt fortfuhre jhr mit gutem Raht bey zuſpringen/ waͤre ſie genoͤthiget/ die fuͤrnehmſte Haͤupter der Cron zuverſamblen/ vnd ſich zuberahten/ was hier in vorzunehmen ſeyn moͤgte/ welcher geſtalt ſie annoch nicht antworten koͤnte.
Als den folgenden Tag dieſe Relation im Parlament geſchehen/ ſagte der Hertzog von Orleans, es waͤr nicht noth/ daß er ſeine Meynung im Koͤniglichen Pallaſt eroͤffnete/ zumahl er dieſelbe zum offtern wiederhohlte/ auch zu vnderſchreiben begehrte/ nemlich/ daß man die Printzen ledigzehle/ vnd den Cardinal außſtoſſe auß dem Koͤnigreich/ mit dieſem Anhang/ die Koͤnigin ſpottete mit ſolchem Abſchaffen/ weil der Cardinal Mazarin auß einem Hauß in das andere getretten/ vnd bald durch ein andere Thuͤr in ſein Pallaſt zu Pariß wuͤrde kommen/ zumahl er zu S. Germain ſich enthielte/ den geheimſten Raht immer fort ſpielete/ Brieff ſchriebe/ Anſchlaͤg gebe/ vnd auch nach ſeinem Abzug Aempter außtheilete.
Man haͤtte bey gefaͤnglichem Anhalten der Printzen/ derſelben Mutter/ Gemahlinnen/ Kinder/ Verwanten/ Freund/ Haußgenoſſen/ vnd alles was jhnen zuſtaͤndig vnd anhaͤngig außgewieſen.
Wann dann der Cardinal vmb nimmer wieder zukommen/ waͤre jhrem Außgeben nach verſtoſſen worden/ ſo hielten ſich doch ſein Neef Mareini vnd ſeine Nichten im Koͤniglichen Pallaſt; die hieſſe man vff vnd abgehen/ heulen/ vnd dem Koͤnig vor den Ohren zuſchreyen/ daß man jhren Vettern vertrieben.
Darauß dann leichtlich abzunehmen/ daß die Koͤnigin jhn nur zu dem Ende auß den Augen heiſſen gehen/ auff daß er deſto ehe wieder komme/ ja ſie habe gar keinen Sinn zu der Printzen Entledigung.
Das Parlament macht ein Schluß/ die Koͤnigin zu fragen/ ob der Cardinal zu ewigen Zeiten waͤre abgeſchafft/ welches ſie/ neben der Printzen Ledigzehlung dem Hertzogen von Orleans haͤtte verſprochen.
Einige Stim̃en brachten mit ſich/ die weil ein Cardinal dem Papſt verpflichtet waͤr/ ſo koͤnte er deß Koͤnigs geheimer Raht nicht ſeyn/ ohne falſch gegen einem oder gegen dem andern.
Die Koͤnigin lieſſe die hohe Haͤupter jhres Anhang zu ſich kommen/ vnd ſchickte den Hertzogen d’ Elbœuf an den Hertzogen von Orleans, ſeine Stell im Raht zuvertretten/ welcher dann von der Sicherheit proteſtiere/ vnd im Pallaſt Orleans ſelbſt wolte deßwegen Geiſel bleiben.
Daruff der Hertzog von Orleans ſich nicht laͤnger halten koͤnnen/ ſondern herauß gebrochen/ es gebuͤhrte jhm nicht zu reden/ er moͤgte rechter ſchweigen/ vnd waͤr ein ſchoͤner Buͤrge/ zumahl er/ als Jhre Koͤn.
Hoheit vff deß Cardinals Seite geſtanden/ es mit dem Parlament gehalten; vnd jetziger Zeit/ nach dem Jhre Koͤn.
Hoheit ſich zu dem Parlament geſchlagen/ erklaͤrte er ſich Mazariniſch/ ob ſchon nicht ſo groß Geld daſelbſt zuverdienen/ alſo daß man den Vorſatz/ Jhrer Koͤn. Hoheit entgegen zuſtehen ſpuͤhrete/ ob er ſchon ein weit anders vmb jhn verdient gehabt.
Noch etlichen andern Stichelworten wandte ſich Jh. Koͤn. Hoheit zu den Hertzogen von Vendome vnd Eſpernon, vnd zeygte jhnen an/ er koͤnte in Koͤniglichen Pallaſt nicht kommen/ er braͤchte dann die Printzen mit ſich/ vff welche Relation die Koͤnigin Abends vmb ſechs Vhren geantwortet/ ſie waͤr zur Entledigũg der Printzen gaͤntzlich geneygt/ es muͤſte aber zuvor eingewiſſer Artickel zwiſchen jhr vnd dem Hertzogen von Orleans erleutert werden/ wann ſie auch mit jhme ſich zubeſprechen geſucht haͤtte.
Weil ſie jhn aber in einem Mißtrawen/ wie wohl ohne Grund ſehe/ nach deme ſie hiebevor ſich vereyniget vnd wohl verſtanden haͤtten/ wolte ſie von freyem den Siegelverwahrer zu jhme ſchicken/ vmb zu vernehmen/ was dann endlich wegen Ledigzehlung der Printzen zu thun ſey.
Vnd da dieſe Perſon vnannehmlich/ wolte ſie zu derſelben Vnderredung der Printzen Freunde gebrauchen.
Der Cardinal Mazarin waͤr abgezogen ohne Mißſtellung vnd ohne Hoffnung wieder zukommen/ ſie koͤnte nicht eygentlich wiſſen/ wo er ſich hienlencken wuͤrde/ zumahl er es ſelbſt noch nicht beſchloſſen/ die weil er bey dieſem Bapſt nicht koͤnte nach Rom ziehen/ er hätte dann zuvor ſeine Sachen richtig gemacht/ vnd ſich mit dem Papſt verſoͤhnet/ mit welchem er vmb der Cron Franckreich Nutzen willen waͤre vffſtoͤſſig worden.
Die ſelbe Nacht zogen deß Cardinals Mazarin Nichten nach Peronne, der Neef hatte ſich den vorigen Tag davon gemacht.
Den folgenden/ oder neundten Tag Hornung erklaͤrte ſich der Hertzog von Orleans vff obige Relation/ der Vorſchlag gefiel jhm ſehr wohl; verſicherte das Parlament/ er wolte nach demſelben Nachmittag mit dem Siegelverwahrer ſich beſprechen wegen Entledigung der Printzen/ ſie ſolten nicht zwo Stunden bey einander ſeyn/ ſo wuͤrde alle nothwendige Verfuͤgung ſich thun/ neben einer Declaration wegen derſelben Vnſchuld/ vnd dann wegen der Frembdlingen; Alſo daß das Parlament dem Hertzogen von Orleans der Printzen Ledigzehlung gaͤntzlich heimwieſe.
Vnd wie die Koͤnigin ſich erklaͤrt haͤtte/ deß Cardinals Abzug waͤr ohn alle Hoffnung vnd Meynung wieder zukommen/ machte man nachfolgenden einhelligen Schluß/ deme der einige Beyſitzer Boileme einen vermeinten Vergleich zu groſſem Gelaͤchter entgegẽ ſetzte:
Es ſolten die Frembdlinge in den erſten fuͤnfftzehen Tagen nach der Declaration auß dem Koͤnigreich/ vnd wo der Koͤnig zu gebiethen haͤtte/ weichen: im verbleiben wuͤrde man ein vngewoͤhnlichen Proceß mit jhnen anfangen.
Jederman ſolte jhnen nach ſtellen/ vnd ſie moͤgten vnder keinem Schein/ Dienſt oder Gelegenheit nimmer wieder hienein kommen: darumb man ſie auch nicht vffzunehmen/ noch zu dulden haͤtte/ ꝛc. Vnd dieſer Schluß wurd gedruͤckt/ offentlich außgeruffen/ vnd an alle Parlament vnd Gerichts Stellen im Koͤnigreich verſendet.
Die Koͤnigin ließ den Rumormeiſter (Preuoſt des Marchans,) vnd die Scheffen kommen/ hielt jhnen vor/ daß man von jhr in der Statt außgebe/ als wolte ſie den Koͤnig entfuͤhren/ das jhr doch nie in Sinn kommen.
Gleichwohl gab es in der Gaß S. Honore Laͤrmen/ wegen etlicher Reuterey vmb Mitternacht/ vnd daß die Schildwachten biß an das Kreutz Tiroir fort geſetzt ware:
Doch erkundigt der Hertzog von Orleans, daß im Koͤniglichen Pallaſt alles ſtill geweſen/ vielleicht weil der Handel war ruchtbar worden.
Dieſe Forcht war ſo groß/ daß ſich der Koͤnig dem Volck muͤſſen zeygen/ welches dann immerzu ſchrie/ Gluͤck zu dem Koͤnig/ weg mit Mazarin.
Darumb die Koͤnigin die Thor laſſen durch die Buͤrger eine lange Zeit bey Tag vnd Nacht bewachen/ ſolchen Argwohn von ſich zuthun.
Hieruff referirte der Oberſt Præſident/ es waͤre wegen der Printzen alles verglichen/ die Koͤnigin wuͤrde ein verſchloſſen Schreiben/ wie auch Jhre Koͤn. Hoheit/ mit aller Notturfft zu der Printzen Entledigung ſchicken.
Vrilliere, ſampt etlichen andern/ verreyſeten nach dem Havre de Grace, dieſe Zeitung vnd Brieffe/ ſampt vieler frewdigen Gluͤckwuͤnſchung den Printzen zuvberbringen.
Die gantze Statt/ vnd das Land frewete ſich vnglaublicher weiſe/ in Hoffnung/ nũ ſolte die zertrennete Macht ſich wieder vereinigen/ vnd dem Feind den Fußpfad zeigen.
Doch beſorgten ſich noch etliche/ der Cardinal wuͤrde ein Hacken einſchlagen/ nach dem er ſeinen Weg vff die Normandey gerichtet hatte.
Den dreyzehenden Hornung kame Poſt/ der Cardinal war mit dreyhundert Pferden von Isle bonne abgereyßt/ vnd von der Burgerſchafft zu Harfleur in den Waffen/ durch Verordnung deſſen von Bar wohl empfangen worden.
Der von Bar ſchickte in aller eyl/ vnd ließ vermelden/ Vrilliere waͤr vff Weg/ vnd braͤchte Befehl/ die Printzen ledig zulaſſen/ der Cardinal muͤſte ſich nicht ſaͤumen/ da er jenem vorzukommen gedaͤchte.
Alſo gelangt er an/ vmb neun Vhren Morgens/ mit ſeiner Convoy; gieng ſelb acht in das Citadelle, ſtrackes Fuſſes die Printzen zugruͤſſen.
Wie er nun das Knie ſchier gar vff den Boden vor dem Printzen gebogen/ ſprach er/ Er kaͤme jhm die Freyheit zugeben/ zumahles bey jhm ſtuͤnde/ denſelben vff freyen Fuß zuſtellen/ oder ferner anzuhalten.
Allhie brauchte er ſeine beſte Zung/ die Printzen zubereden/ daß er an jhrem Gefaͤngnuß nicht ſchuld haͤtte/ ſondern nur ſeinen Willen drein gegeben/ darzu jhn gleich wohl der von Beaufort vnd der Coadiuteur gezwungen.
Der Printz antwort nichts anders als er vergeſſe was geſchehen; wann er dann die Freyheit haͤtte herauß zugehen/ ſolte man die Gutſchen anſpanen.
Daruff hielten ſie Taffel/ vnd gaben dem von Bar ein gute Nacht.
Wie ſie nun nach Harfleur kommen/ fanden ſie den Urilliere, mit der vbrigen Geſellſchafft/ die zum hoͤchſten verwundert/ dannoch ſich hoͤchlich freweten/ daß die Printzen auß der Verhafftung waren.
Gleichwohl haͤtte der von Bar nicht thun ſollen/ zumahl er hiedurch erwieſen/ daß ſie nicht vff deß Koͤnigs Befehl/ ſondern allein von dem Cardinal Mazarin waͤren eingezogen vnd verhafftet geweſen/ nach deme derſelb allein die Macht hatte/ ſie ledig zuzehlen/ vnd man in dem Havre deſſelben Befehl allein vffnahme deß Koͤnigs Ordre aber nit achtete/ als der von Bar bißher erwieſen.
Darzu hatte man jhm die Printzen vff dieſe Weiſe zuverwahren gegeben/ vnd ernſtlich anbefohlen/ ſie nicht gehen zu laſſen als vff ſchrifftlichen Befehl/ von der Koͤnigin/ vnd dem Hertzogen von Orleans zugleich vnderzeichnet/ durch ein Staats- Secretari zu vberbringen/ damit er nicht befahrt wuͤrde.
Den fuͤnffzehenden erſchallete durch vnderſchiedliche Poſtreuter/ die Printzen waͤren den dreyzehenden ledig worden/ das Parlament zu Rouën haͤtte/ wie das zu Pariß/ geſchloſſen/ vnd bemuͤhete ſich die Printzen zuempfangen.
Der Hertzog von Longueville ließ ſich/ als Gubernator daſelbſt ſehen/ vnd befahleins vnd anders/ dieweil er ohne Bedingung war ledig worden/ vnd zu allen ſeinen Guͤtern/ Wuͤrden vnd Ehren wiederumb gelangete.
Eben dieſen Tag vff den Morgen/ befand ſich der Hertzog von Orleans im Koͤniglichẽ Pallaſtẽ vor das erſte mahl/ nach dem er mit dem Cardinal Mazarin juͤngſt vffſtoͤſſig worden/ vnd gruͤſſet die Koͤnigin mit Hoͤfflichkeit/ die doch nicht lange Zeit gekoſtet.
Den 16. Febr. im Jahr 1651. vmb fuͤnff Vhren Abends/ erlangten die Printzen Pariß/ mit groſſem Frolocken deß Volcks/ nach deme ſich vnzehliche Leuth beritten gemacht/ vnd jhnen entgegen kommen.
Der Hertzog von Orleans fuhr vor die Statt hienauß/ biß an das hangende Creutz/ da der Printz ſeinen Wagen laſſen halten/ außgeſtiegen/ wie auch Jhre Koͤn. Hoheit/ vnd einander vmbfangen/ mit Frewden vnd hoͤfflichen Worten.
Gleich tratten Conty vnd Longueville auch herbey:
Jhnen præſentirt die Koͤn.
Hoheit den Hertzogen von Beaufort vnd den Coadiuteur, die ſie hoͤfflich empfingen/ zu Freundlichkeit vnd kuͤnfftiger Gewogenheit.
Sie ſetzten ſich alle ſechs in deß Hertzogen von Orleans Wagen/ vnd fuhren nach Pariß/ mit mehr dann zwey tauſend Pferden vor jhnen in guter Ordnung/ vnd ſo vielen Gutſchen hernach/ daß die Straß von der Vorſtatt biß nach S.
Denys gantz voll war.
Das Volck ruffte immer zu Gluͤck zu dem Koͤnige/ vnd weg mit Mazarin.
Der Printz gab der Burger Wacht am S.
Deniß Th fuͤnfftzig Piſtoletten/ deß Könꝛgs Geſundheit zutrincken; vnd fuhr ſtracks nach dem Königlichen Pallaſt/ den Koͤnig vnd die Koͤnigin zugruͤſſen/ vnd vor jhre Ledigzehlung zu dancken/ welches alles in einer Viertelſtund geſchehen.
Hier nechſt beſuchten die Printzen den Hertzogen von Nemours, ſo kranck lage/ vnd kamen zum Nacht.
Jm biß in den Pallaſt Orleans, mit etlichen andern Herꝛn.
Jhre Koͤnigliche Hoheit thaͤten ein Trunck vff deß Koͤnigs Geſundheit vnd nicht Mazarin; die andere Herꝛn folgeten/ vnd hielten den Mazarin/ wie vff dem drey Koͤnig Abend.
Dann er hatte das Parlament vnd die Rentmeiſter laſſen in ſeinem Pallaſt tractieren/ als er den Koͤnig ſampt dem gantzen Hooff zu Gaſt hielte/ vnd Anſtellung gethan/ ſolche Wort vor dem Koͤnig zu ſprechen/ die man bey einem Cardinal nicht hoͤren ſolte.
Die gantze Nacht vber leuchteten die Frewdenfewr/ vnd knalleten die Muſqueten/ eine allgemeine Frewd zubezeugen.
Das IX. Capitel.
Die erledigte Printzen kommen in das Parlament/ werden vom Koͤnig vor vnſchuldig erklaͤrt.
Vber die Declaration, ob die Cardinaͤl/ in den Koͤniglichen Raht zunehmen:
Vnd dann vber der Verſamblung deß Adels wird weitlaufftig im Parlament gehandelt.
DJe Printzen giengen mit dem Hertzogen von Orleans in das Parlament/ verſambleten alle Chambres vnd Rahtſtellen/ danckten vor jhren Eyffer/ vnd erfolgte Gerechtigkeit/ gelobeten/ von deß Koͤnigs Dienſten nicht auß zuſetzen/ ſondern/ es allezeit mit dem Parlament zuhalten.
Der Oberſt Præſident antwortet zu deß Printzen Lob/ vnd erzehlte/ was vor Elend die Cron vnder wehrender Zeit der Verhafftung muͤſſen vberwinden/ mit dieſem Schluß/ Es thaͤte noth/ daß man eine Declaration wegen deſſelben vnd deſſen Parthey Vnſchuld lieſſe außgehen.
Dieſelbe erfolgte/ vnd wurd im Parlament den zwantzigſten verleſen/ mehr den Cardinal zu loben als ſeine boͤſe Verwaltung zubezuͤchtigen.
Man wolte aber dieſe Wort (vnſer ſehr werther vnd wohlgeliebter) nicht drinnen dulden.
Vnd weil darinnen ſtunde/ daß kein gemachter/ noch gebohrner Frantzoͤſiſcher Cardinal mehr ſolte zu deß Koͤnigs Raht gezogen werden/ dieweil ſolche dem Papſt verpflichtet/ vnd dennoch in fuͤr fallenden Strittigkeiten es mit jhme halten wuͤrden; wiederſprachen die anweſende Biſchoffe/ als wuͤrde jhr Stand dardurch beſchmitzet.
Als den 27. Hornung die Printzen im Parlament waren/ brachte der General Procurator Talon eine Declaration vom Koͤnige/ nach dem die Printzen erinnert worden/ keine vnruhige Koͤpff vmb ſich zuleiden/ ſondern die Einigkeit in dem Koͤniglichen Hauß zu vnderhalten/ dieſes Jnhalts/ weil er der Koͤnig ſchuldig waͤre/ die võ Gott anvertrawte Koͤnigl. Hoheit zubeobachten/ haͤtte er ſich berahtẽ laſſen die Printzen in Arreſt zunehmen/ damit dz boͤſe Vorhaben wider die Cron abzuwenden/ zumahl kein ander Mittel vnd Wege demſelben vorzukommen ſich finden wollen.
Vnd weil er ſehr vngern zu ſolcher Reſolution waͤre kommen/ haͤtte er neben der Vorſorg wegen deß Koͤnigreichs auch gegen jhnen zugleich wollen mitleidig ſeyn/ vnd deßwegen die Vhrheber deß gegebenen Rahts fleiſſig erforſchet/ vnd endlich befunden/ daß ſeine Forcht ohne Grund/ vnd von jhren Feinden angeſponnen geweſen/ ſie in Verdacht zubringen.
Wann er dann alles reifflich erwogen/ ſinde er jhren Arreſt vnrecht/ vnd entziehe ſich ſelbſt der Printzen Dienſte/ ſonderlich deſſen von Condé, wegen ſeines heroiſchen Muths/ vnd guten Rahts; es wuͤrde auch die Ledigzehlung den Feind zu einem General Frieden bewegen/ da hiengegen eine laͤngere Verhafftung nur einen inheimiſchen Krieg braͤchte.
Darzu dann nicht wenig geholffen deß Parlaments vnderthaͤnigſtes Anſuchen.
Auß dieſen Vrſachen haͤtte er/ nach der Koͤnigin vnd Regentin/ deß Hertzogen von Orleans, vnd anderer anſehelicher Rahtsverwandten eingeholtem Gutachten/ vor wenig Tagen beſchloſſen/ gedachte Printzen vff freyen Fuß zu ſtellen/ vnd zu ſeiner Perſon zu ziehen.
Weil es aber noͤthig/ daß wegen der abgangenen Schreiben keine vngleiche Gedancken/ zu Schmaͤhlerung jhrer Vnſchuld vnd Trew/ bey niemand vbrig bleibe/ vnd vff ſolche Weiß ſich erklaͤren wollen/ daß gemelte ſeine Vettern nicht nur deß Argwohns vnſchuldig ſeyen/ mit welchem man jhre Ehr vnd Reputation beſchwehren wollen; ſondern auch daß all Tthun vnd Laſſen deß Printzen allein vff Beveſtigung der Koͤniglichen Hoheit/ vnd der Cronen Beſtes gezielet/ damit er gaͤntzlich vergnuͤget waͤr/ vnd eben deßwegen ſich vff jhn gäntzlich verlaſſen wolte.
Darumb hebe er auff/ vnd vernichte alles was von Anfang deß Arreſts biß dahien waͤre vorgegangen/ wolte ſie auch jhrem Stand gemaͤß halten/ vnd ſetze ſie hiemit wieder ein in alle jhre vorige Guͤtter/ Wuͤrde/ Ehren/ Aempter vnd Herꝛlichkeiten; mit Befehl/ dieſen ſeinen Willen jedermaͤnniglich kund vnd wiſſend zumachen.
Den erſten Mertz erfolgte ein andere Declaration wieder die Frembden/ ſolche auß dem Koͤniglichen Raht/ vnd von den Aemptern in Franckreich abzuhalten.
Wie nun wieder vorkahm/ daß darunder auch ſolten verſtanden werden die gemachte vnd gebohrne Frantzoͤſiſche Cardinaͤl/ erinnert der Hertzog von Orleans, es haͤtte der Ertzbiſchoff von Ambrun im Namen der gantzen Cleriſey dem Koͤnig vorgetragen/ die Cleriſey waͤr vnder den dreyen Staͤnden in Franckreich der erſte vnd anſehnlichſte/ auch verſtaͤndigſte: dergleichen Vortrag ſey von Anfang der Frantzoͤſiſchen Monarchey vnerhoͤrt; der Cardinaͤlen Pflichte zu dem Bapſt gienge der Pflicht zu dem Vatterland/ vñ zu den angebohrnen Printzen nach/ darumb man ſie wieder Recht vnd Billigkeit von dem Koͤniglichen Raht abhelte/ vnd der Cron zu dienen hinderte; mit dieſem Anhang/ man ſolte ſich gar nicht von der Cleriſey/ als dem erſten Stand/ abſondern/ welches ſonſten zu Rom wolt vbel vffgenommen werden.
Die Mazariniſche haͤtten dieſes im Parlament laſſen vortragen/ damit daſſelbe mit der Cleriſey in Haͤndel kaͤme.
Er waͤre bey Abfaſſung der Declaration geweſen/ vnd haͤtte nicht rahtſam gefunden/ denſelben Namen einzuſchieben/ dieweil er ſehe/ was vor Vnheil darauß entſtehen wuͤrde/ da man fortfuͤhre/ welches die Mazariniſche ſuchten.
Der Oberſt-Præſident antwortet Jhrer Koͤn. Hoheit/ das Werck beruͤhre die Cleriſey in Franckreich gar nicht/ weniger wuͤrde dieſelbe hiedurch verletzt vnd angegriffen/ dieweil in demſelben Schluß das Parlament die Ertz- vnnd Biſchoffe in Franckreich außgenommen/ darumb ſie ſich nicht zubeklagen hetten; ja der Ertzbiſchoff von Ambrun werde nicht von allen Gliedern der Cleriſey bejahet/ zumahl bekant/ wer jhn hierzu angeſtifftet.
Hie gab es manchen ſchoͤnen vnd guten Spruch:
vnder andern erzehlte Courtin zwey Exempel/ vnd wolte erweiſen/ die Geiſtliche ſolten jhres Ampts warten/ vnd ſich bey Hooff nicht finden.
Das eine von Antonio Perez, der ſeine Zuflucht in Franckreich vnder Henrico IV. genommen/ vnd dem König/ der jhn eins mahls fragte/ was zu einer guten Regierung vonnoͤthen waͤre/ geantwortet/ drey Stuͤck (ſprach dieſer Staats Secretari auß Spanien/ der ſeines gleichen dazumahl nit hatte) guter Raht/ viel Baarſchafft/ vnd groſſe Macht zu Rom: durch welches letztere er verſtunde/ man muͤſte ſich zu Rom gewaltig machen/ nemlich viel Cardinaͤln/ deren man in Franckreich nicht bedoͤrffte.
Das andere Exempel war vom Ertzbiſchoff zu Bourdeaux juͤngſt verſtorbẽ/ der bey ſeinem Abſchied zu dem Baͤpſtiſchen Nuntio geſagt/ er muͤſte ſich zu deß Koͤnigs Armee begeben/ als General/ deme aber der Nuntius geantwortet/ jhr werdet wegen deren/ ſo im Krieg vmbkommen zwahr keine Rechenſchafft thun/ aber doch wegen deren/ ſo vnder deß in ewrer Pfarꝛ verſterben; als haͤtte er jhm ſagen wollen/ ein Hirt ſolte das Aug von ſeiner Herde nicht verwenden.
Barin, Herꝛ zu Galioſſonniere, ſagte/ der Cardinal Mazarin waͤr zwar außgewichen/ der Goͤtz lege zu Boden/ vnd das ſey nicht genug/ wann man nicht den Goͤtzendienſt abſchaffete gantz vnd gar/ damit bey den Frantzoͤſiſchen Gemuͤthern von jhme nichts vberbliebe/ vnd die jhn hiebe vor angebetten/ jhren Jrꝛthumb vergeſſen.
Er beklagte/ daß der Spruch wieder den Cardinal verbleibe/ zumahl geſchloſſen worden/ im Fall er innerhalb fuͤnffzehen Tagen ſich nicht auß dem Koͤnigreich begebe/ ſolte man jhn verfolgen:
nun hielte er ſich annoch auff/ vnd er werde gedultet.
Seine Meynung ſeyn/ man ſolte zu jhm greiffen/ jhn nach Pariß bringen/ vnd vor Gericht ziehen/ auch vnder deſſen Kundſchafft wider jhn vffbringen/ wie er Franckreich beraubet vnderſchoͤpfft/ die Gelder außgefuͤhret/ die Præbenden vmb baares Geld verkaufft/ den Generalfrieden nicht wollen ſiegeln laſſen/ vnd was ſich ſonſten mehr von ſeinen Mißhandlungen bey wehrender Verwaltung finden moͤgte.
Der Præſident Charton ſagte/ ſie haͤtten vnder dem Cardinal Richelieu in der Eyſern Zeit gelebet/ vnder dem Mazarin waͤre die betruͤgliche Zeit/ mit Wunſch/ daß Gott nichts aͤrgers wolte vber ſie verhaͤngen/ wann man den Cardinaͤlen die geheimſte Rahtſtellen einraumete.
Der Baron ſagte zu Latein/ ſie haben ein weiten Schlund/ vnd verſchlingen alles.
Den folgenden Tag fuhr man fort/ da ſchier alle die Herꝛn meynten/ die Cardinaͤl waͤren verbunden zu Rom zuwohnen/ als Geiſtliche Churfuͤrſten/ ein Bapſt zu woͤhlen.
Vnd weil jhrer viel wieder deß Ertzbiſchoffs von Ambrun ein ſtrewen redeten/ wurd beſchloſſen/ man ſolte die Koͤnigin bitten/ dem obigem Schluß ein genuͤgen zuthun/ die Cardinaͤl nemlich gaͤntzlich abzuſchaffen.
Wie man auch beklagte/ daß der Cardinal Mazarin dem letzten Schluß zufolge nicht auß dem Koͤnigreich gienge.
Der Hertzog von Orleans meynte/ mit Gewalt verfahren werde ſchwehr fallen/ wann der Koͤnig nicht zugleich mit dem Parlament zuſtimme/ auff daß jederman von dem Cardinal ablaſſe/ vnd jhn niemand mehr auffnehme.
Vnd weil die Koͤnigin noch ſechs Tage Vffſchub vor jhn begehrte/ bothe er ſolches nicht abzuſchlagen.
Hieruff wurd beſchloſſen/ der General Procurator ſolte ſein Ampt wieder den Cardinal thun/ doch moͤgte alles biß vber die begehrte ſechs Tage verſchoben bleiben.
Nach vielem vnd langem Vffſchub erfolgte nachfolgender Schluß wider dẽ Cardinal:
Vff heut dato/ als bey Hooff alle Gerichtsſtellen verſamlet geweſen/ nach dem man vber der Vollziehung deß Schluſſes vnder dem ſiebenden/ neunten vnd zwantzigſten nechſtverwichenen Hornungs/ auch vnder dem zweyten dieſes Monats vnd Jahrs Raht gehalten/ ſo viel den Cardinal Mazarin belangt/ nach deme man auch deß Koͤnigs Bediente angehoͤret/ iſt beſchloſſen vnd verordnet worden/ daß man gemelten Schluß vollziehe/ vnd deme zufolg/ vff deß General Procurators Anhalten vnd Fleiß wieder offterwehnten Cardinal/ deſſen Blutsverwandte vnd Haußgenoſſen Kundſchafft einnehme/ worin ſie wieder gemeltes Schluſſes Fortſetzung gehandelt; zu gleich auch was der Cardinal geraubet oder zurauben befohlen vff die Außlaͤndiſche Schiffe; warumb er die Baarſchafft verſchwendet/ groſſe Gelder auſſer dem Koͤnigreich verſchafft/ den Frieden gehindert/ vnd dem Koͤnig boͤſe Einbildung bey gebracht/ mit den Vmbſtaͤnden vnd dem Erfolge:
Auch wieder die jenige/ die jhme nachfolget/ geholffen vnd Vnderſchleyff geben/ mit jhme gehandelt vnd Correſpondentz durch Brieffe vnnd ſonſten gepflogen/ nach ergangenem obigem Schluß/ zum Nachtheil deß ſelben Schluſſes.
Zu ſolchem Ende hat das Parlament verordnet/ vnd verordnet hiemit/ vber die zween verordnete Beyſitzer vff der zweyten dieſes Frantz Bitant vñ Peter Pithou, Beyſaſſen deß Parlaments/ daß ſie im Werck der erwehnten Erkundigung fortfahren; wie ſich dann dieſelbe nach Dourlans, vnd ſonſten allenthalben wo es noͤthig ſeyn wird/ erheben ſollen.
Befihlt vber diß/ daß/ wo gemelter Cardinal in Franckreich betretten werde/ oder auch an einigem Orth/ ſo in deß Koͤnigs Gehorſam vnd Schutz ſtehet/ ſie nach ſeiner Perſon greiffen/ vnd jhn in das Gefaͤngnuß deß Pallaſtes ſetzen/ auff daß man wieder jhn vff nicht gewohnliche Weiſe verfahre.
Befihlt allen Gubernatorn/ Bedienten vnd Vnderthanen deß Koͤnigs/ daß ſie dieſen Schluß helffen werckſtellig machen.
Verordnet auch/ daß vff deß General Procurators Anhalten/ alle deß Cardinals Guͤtter/ vnd Einkommen ſeiner Præbendeen eingezogen werden; zu welchem Ende Commiſſarien zubenahmen/ die alle Regiſter der Wechſeler vnd gemeinen Bedienten durch ſehen/ welcher geſtalt ſie auch rechtmaͤſſigen Schein haben ſollen.
Befihlt auch allen vnd jeden/ denen ſolche Guͤtter bekant ſind/ oder ſelbſt inhaben/ alles anzubringen/ bey Straff vnd Pœn.
Dieſer Schluß ſoll angeſchlagen/ geleſen/ vnd mit Trompeten- Schall auch offentlich in Außruff/ durch alle Creutzgaſſen in der State vnd in den Vorſtaͤtten/ kund gethan/ an die Ober- vnd Vnderaͤmpter/ auch Gerichtsſtellẽ jeder Bottmaͤſſigkeit verſchickt werdẽ/ auff daß mã jhn daſelbſt leſe/ verkuͤndige vnd vollziehe/ vff deß General Procurators Anſuchen vnd Fleiß ſeiner Anwalden.
Deſſen ſollen die andere Parlament Bericht einnehmẽ/ auff daß ſie auffbegehrn dergleichen ſchlieſſen.
Der Official deß Ertzſtifftes Pariß ließ vnder dem eylfften Mertz ein gleichlautendes Monitorial außgehen/ in welchem er ſich vff deß Parlaments Schluß beziehet/ vnd mit der Kirchen Cenſur/ auch Excommunication drohet/ ſo man hieran deß gemeyne Beſte hindern wolte.
Bey dieſem Verlauff verſambleten ſich die Edelleuth in einem groſſen Saal bey den Franciſcanern/ daruͤber der General Procurator im Parlament klagte/ ſolches waͤre mercklich wider deß Koͤnigs Hoheit; dieſelbe Verſamblung haͤtte in alle Landſchafften außgeſchrieben/ vnd begehrt/ der gantze Adel ſolte ſich zu jhnen thun/ oder jhre Deputirte ſchicken/ oder ſonſten Vollmacht ertheilen:
Darumb ſolte man die Koͤnigin hievon berichten/ vnder deſſen aber verbiethen/ daß ſich niemand mehr dort finde/ oder die Franciſcaner ſie nicht mehr vffnehmnn.
Weil nun der Hertzog von Orleans bißher offt Vertroͤſtung gethan/ die gemelte Verſamblung wuͤrde ſich vff ſein erinnern ſelbſt verlieren/ vnd es diß mahl an die Bindriemen gienge/ kahm ein Schreiben vor vom Hertzogen von Otleans, Krafft deſſen der Adel vermeynte ſich ſicher zu verſamblen.
Ja der Biſchoff von Cominge war den vorigen Tag von der Cleriſey zu dem Adel geſchickt worden.
Endlich trat herfuͤr der vom Hoſpital/ vnd erzehlet/ er waͤre den ſechszehenden deß/ als den vorigen Tag/ auß Befehl deß Koͤnigs vñ der Koͤnigin zu den Franciſcanern bey dem Adel geweſen/ vnd demſelben angefuͤget/ wie der Koͤnig ſuchte den Adel zu befriedigen/ die Privilegien zubeſtaͤttigen/ vnd die Klagen anzuhoͤren/ auch beyzulegen/ deß wegen er entſchloſſen/ vff den erſten October die Staͤnde zuverſamblen in der Statt Tours; auch alſo bald im Namen deß Königs gebotten/ die Verſamblung vffzuheben/ biß vff beſtimpte Zeit/ wann ſie in Verſamblung der Staͤnde auch erſcheinen moͤgten.
Mit dieſem Anhang/ daß der Hertzog von Orleans wegen deß Grimmens kranck lege/ ſich entſchuldigte/ vnd erbiethe/ die Verſamblung deß Adels jnnerhalb fuͤnff Tagen vffzuheben/ weil auch die Koͤnigin ſolches begehre/ auff daß dem Parlae ment ein Genuͤgen geſchehe.
Ob nun ſchon die Zeit etwas fern außgeſetzet war/ vnd man ſich bey dem Adel newer Haͤndel wegen der Cleriſey beſorgte/ blieb es doch vor dißmahl hiebey:
doch zweyete man ſich/ ob der Adel als Recht das Frantzoͤſiſche Gebluͤth/ Recht haͤtte/ oder nicht.
Wer nicht vnderſchrich/ vñ ſich nicht zu jhnen thaͤt/ der ſolte ins kuͤnfftig ſeinen Adelichen Stand verſchertzt haben/ vnd vnder den Poͤbel gerechnet werden.
Es fiele aber eine Stimm im Parlament/ man haͤtte vergeblich devlieben Ruhe nach deß Cardinals Abzug erwartet/ weil etliche Worꝛkoͤpff nur newe Haͤndel anzettelten/ zumahl etliche auß der Adelichen Verſamblung ſehr vbel vom Parlament redeten/ dz man billich in Kundſchafft bringen ſolte.
Jn Summa/ das Mißtrawen wolte immer wachſen/ daß auch der Oberſt Præſident ſagte/ es waͤr in der nechſten Woche ein Blutbad vorhanden/ das hie vnd da ſolte anfangen vnd enden/ daruͤber jemander beſtuͤrtzt worden.
Vnd kahm der Argwohn vom Jeſuiter Pater Paulin, zu deme der Hertzog von Orleans geſagthatte/ man muͤſte die Verſamblung deß Adels mit Manier vffheben/ auff daß kein Blutbad darauß entſtuͤnde.
Der Hertzog von Orleans ſagte zu deß Parlaments Deputirten/ diß Spiel haͤtten deß Cardinals Freunde gemacht: die Koͤnigin haͤtte den vom Hoſpital an den Adel ohn ſein Wiſſen geſchickt/ vnd deßgleichen die Verſamblung der Staͤnde angeordnet!
Er wiſſe gar wohl/ wie die Koͤnigin alle Muͤglichkeit treibe/ damit das Parlament nur ein Spruch wieder den Adel herauß laſſe.
Wann dann der Adel ſich ſolte wiederſetzen/ muͤſte ein groſſes Vnweſen draußentſtehen; vnd weil eben deßwegen man behutſam gienge/ erwecketen die Mazariniſche ſolches Geſchrey.
Den 23. Mertz kahm der Hertzog von Orleans in das Parlament/ vnd mit jhme der Printz die Hertzogen von Mercæur, Ioyeuſe, Beaufort, Luynes, Chaune, Briſſac, Rochefoucaut, der von Brienne, die Marſchaͤlck la Mothe, Grammont, Hoſpital, Eſtampes vnd der Coadiuteur, nach deme alle Kammern vnd Gericht-Stellen ſich verſamblet/ vnd ſprach/ er haͤtte vernommen/ die Verſamblung waͤr vmb zwoer Vrſachen willen vor dißmahl geſchehen/ wegen deß Adels/ vnd wegen der Cardinaͤlen.
Er geſtehe/ daß er deß Adels Zuſammenkunfften gut geheiſſen/ die Verſamblung der fuͤrnehmſten Haͤupter/ ſo Mazarin vorgehabt/ dadurch zu hinder treiben/ vnd zwar vmb dieſer dreyfachen Vrſach willen:
Erſtlich ſeiner gefangenen Vettern Entledigung auß dem Havre de grace zu erlangen; ſich einen Anhang wieder den Cardinal Mazarin zumachen/ weil derſelb dem Koͤnig ohn vffhoͤrlich boͤſe Sachen vorbildete/ vnd denſelben im Haß wieder ſeine Vnderthanen vnderhielte/ auff daß er vff alle erdenckliche Mittel den Cardinal von deß Koͤnigs Perſon moͤgte fern abſchaffen; drittens/ ſie bey jhren Privilegien zu erhalten.
Vnd ob ſchon man meynen koͤnte/ die zwo erſte Vrſachen wären gefallen/ ſo befinde ſich doch alles vmbſonſt/ ſo lang Servien, Tellier, Lyonne, vnd die Fraw von Novaille bey der Koͤnigin blieben/ welche/ als deß Cardinals Creaturen/ den Koͤnig vnd die Koͤnigin bey obigem Vorhaben vnderhielten; ja die Begnadigungen geſchehen annoch bey Hooff durch den Cardinal/ wie dann vor gar weniger Zeit er drey anſehnliche Apteyen/ ſo leedig worden/ begeben: welcher geſtalt man ſagen koͤnte/ deß Cardinals Leib waͤr zwar abweſend/ aber ſein Geiſt regiere immer zu/ zumahl man alles nach ſeinem Raht/ nach ſeinen Lehren vnd Rencken triebe.
Er wolte bey der Koͤnigin inſtaͤndig anhalten/ obgemelte Perſonen abzuſchaffen/ das Parlament ſolte vff ſein Begehrẽ mit der Kundſchafft immer fortfahren.
Er haͤtte/ neben ſeinem Vettern/ dem Printzen/ ſich bemuͤhet/ den Adel vnder einem anſehnlichen Schein von einander zubringen/ darumb auch die Koͤnigin die allgemeine Verſamblung der Stände vff nechſt kommenden October jhnen verſprochen; ſie haͤtten aber geantwortet/ ſolch Verſprechen braͤchte jhnen keinen Nutzen/ weil als dann die Verwaltung ſich endete/ vnd alſo verſpreche die Koͤnigin/ was nicht mehr in jhrer Macht ſeyn wuͤrde zu leyſten/ wann der als dann volljaͤhrige Koͤnig es nicht gut hieſſe; hieruff haͤtte er an die Koͤnigin begehrt/ ſie ſolte dieſelbe allgemeyne Verſamblung vff den erſten September legen:
er bemuͤhe ſich hefftig/ die Sach in der guͤte hien zulegen/ welches vff kein andern Weg geſchehen koͤnte/ vnd jedermaͤnniglich ein genuͤgen zuthun; man ſolte noch vier Tag verziehen/ vnd ſich die Mazariniſche nicht vbereilen laſſen/ einen Schluß wieder den Adel zufaſſen/ vnd eine Trennung anzufangen/ gleich wie ſie juͤngſt geſucht haͤtten/ den Printzen von jhm abzuſondern/ angeſehen ſie nicht herꝛſchen koͤnten/ als bey den Trennungen vñ Spaltungen.
Der Printz wiederhohlte das obige/ ſonderlich daß man jhn von dem Hertzogen von Orleans trennen wolte: wie man aber vor dißmahl nichts außgerichtet/ alſo wuͤrden die Mazariniſche auch ins kuͤnfftige ein Fehler thun/ dieweil er begehrte jederzeit ſich an ſein Vettern zuhalten/ vnnd einen Sinn zu deß Koͤnigs Dienſt/ vnd der Cronen Wohlfahrt mit jhme zufuͤhren.
Hieruff redet der Oberſt Præſident mit groſſem Nachdruck wieder deß Adels Verſamblungen/ das geſchehe wieder alle Geſatz vnd zu Nachtheil der Koͤniglichen Hoheit/ der Adel haͤtte ſollen deß Koͤnigs Befehl/ ſo der Marſchalck vom Hoſpital vbergebracht/ beobachten/ vnd haͤtte im wiedrigen mit der Cleriſey ein Vereinigung getroffen/ zum cuſſerſten Hohn der Koͤniglichen Authoritaͤt/ welches das Parlament nicht dulden koͤnte.
Deß Parlaments Ampt erforderte/ daß es die Koͤnigliche Hoheit handhabe/ wann ſie verletzt wuͤrde: ſolche Verſamblung gereiche allein zu Vffhebung der Koͤniglichen Hoheit/ vnd zu einem innerlichen Krieg/ darumb erforderte deß Koͤnigs Dienſte/ daß man zur Sachen thue.
Es haͤtte ja Jhre Koͤn. Hoheit durch deſſen vom Hoſpital Mund verſprochen/ die offterwehnte Verſamblung ſchon verwichenẽ Mitwochen abzuſchaffen/ vñ dieſelbe beſtehe annoch:
Es thue jhm wehe/ daß der Hertzog von Orleans nit wol mit der Koͤnigin waͤr/ deſſen aber gebe er ſchuld etlichen duͤckiſchen vñ falſchen Perſonen/ die ein guten Sinn verderbeten/ vnd bey ſolcher Trennung vnderhielten: dieſelbe wuͤrde man zu feiner Zeit nahmhafftig machen.
Man haͤtte die rothe Kappe außgejagt/ der durch ſein boͤſes Thun alles in gegenwertigen Vbelſtand gebracht gehabt; es finden ſich aber Kappen von andern Farben/ die nicht viel geringere Haͤndel anlegeten/ newe Verwirrungen anzuſtellen/ vnd denen muͤſte man ehiſt begegnen/ vnd ohnverzuͤgliche Gegenwehr thun.
Jhre Koͤn.
Hoheit antwortet/ er haͤtte dem vom Hoſpital diß Wort Mitwoche nicht geſagt/ vnd das wiederſpreche er/ nicht daß er den geringſten Handel wieder deß Koͤnigs Dienſt wolte vnderſtuͤtzen oder gut heyſſen/ ſondern erhalte vor gewiß/ die Sach werde ſich in der guͤte hienlegen/ vnd die Verſamblung ſelbſt vffheben.
Der Oberſt Præſident ſagte hiengegen/ man haͤtte in Kundſchafft gebracht/ daß ſich ein andere Verſamblung bey den Carmeliten vff Mauberts Platz an ſtellete/ genant der dritte Stand: vnd ſolches gereichte zu ſehr groſſer Verwirrung:
es waͤre nicht mehr Zeit/ deß Königs Dienſt/ vnd der Cronen Wohlfart zuverſaumen/ nach dem das Koͤnigliche Anſehen ſo dieff darinnen ſteckete/ darumb muͤſte man nach geſtriger Abrede/ hieruͤber Raht halten.
Der Hertzog von Orleans ſagte/ erwolte nicht glauben/ daß jhm die Compagnie ſolte drey Tag abſchlagen/ man ſolte ſich nur biß an den Montag gedulden/ als dann wolte er ſich ſelbſt einſtellen/ vnd von der Sache gruͤndlicher Berahtſchlagung pflegen/ im Fall wieder Verhoffen der Adel nicht von einander gienge/ vnd ſich ſcheydete.
Der Præſident de Meſme fragt/ ob er dann beſagter Verſamblung wolte abſagen/ im Fall ſie vor Montag ſich nicht vffhuͤbe.
Der Hertzog antwortet/ er wolte ſein euſſerſtes thun/ ſie in ſolcher Zeit vff zuheben.
Vber ſolcher Zwiſtung ſprach der Marſchalck Grammont zum Hertzogen von Orleans, er ſolte verſprechen/ im Fall vor dem Montag nichts erfolgete/ den Schluß/ ſo geſchehe moͤgte/ als dann zubelieben/ vnd nach Vermoͤgen zuvollziehen/ welches auch alſo werckſtellig worden.
Das X. Capitel.
Die Cleriſey iſt nicht einerley Meynung: man faͤhret fort mit der Information wieder den Cardinal: deß Koͤnigs Declaration wieder die Cardinaͤle erfolgt entdlich: die Koͤnigin aͤndert die Aempter/ daruͤber der Hertzog von Orleans eyffert.
Der Cardinal ſetzt ſich in das Stifft Coͤlln.
Der Printz kompt wieder nach Pariß.
DEn 24. Mertz kahmen alle Biſchoffe/ ſo ſich zu Pariß befunden/ vnd im Namen der Cleriſey nicht deputirt waren/ bey dem Ertzbiſchoff von Sens zuſammen/ ſich zuberahten/ was ſie thun ſolten/ weil die beruͤhrte Deputirten der Cleriſey den Biſchoff von Comminge an den Adel geſand/ vnd begehrt die Cleriſey mit demſelben zuvereynen/ jhrer Meynung vngefraget/ zumahl ſie vmb dieſer Vrſachen willen zu Pariß nicht waͤren zuſammen kommen/ oder von jhren Landſchafften gedeputieret/ vnd dennoch jhren Gewalt haͤtten vberſchritten.
Man haͤtte in weit geringern Sachen jhre Meynung eingeholet/ vnd noch newlich/ als man die Koͤnigin ſollen beſprechen/ vnd Jhrer M. dancken wegen der erledigten Printzen:
Vnd dann ein Buch zu cenſurieren/ das in Pariß herumb gangen/ genant die Gerechtigkeit deß Koͤnigs vber der Geiſtlichen Weltliches/ da haͤtte man ſie laſſen zuſammen kommen/ vnd zwar bey ſolcher Begebenheit/ die ohne deß Koͤnigs eingehohl es Belieben/ wieder die Ordnung vnd die Gewohnheit vorgangen.
Vnd dieſelbe fuͤnff oder ſechs wolten die gantze Cleriſey in Franckreich/ wie ſie ſich einbilden doͤrfften/ binden vnnd verpflichten/ als ob alles nach gemeynem Wiſſen vnd Willen geſchehe.
Darumb verordneten ſie den Ertzbiſchoff von Sens, daß er bey der Koͤnigin/ vnd vor der Verſamblung deß Adels abſagte/ was dort vorgetragen worden/ als nichtig/ vnd nimmer geſchehen.
Der Hertzog von Orleans kahm wieder zum Parlament/ vnd berichtet/ deß Adels Verſamblung waͤre nunmehr vffgehoben/ wegen deſſen/ daß die Koͤnigin die Staͤnde vff den achten September wolte laſſen zuſammen kommen.
Der Oberſt Præſident nahm ſolches vor bekand vnd zu Danck an/ erinnerte aber/ darmit waͤr der Sache nicht geholffen/ das Fewr wolte allenthalben angehen/ man verſamble ſich in allen Landſchafften/ vnd ſchicke die Vollmachten nach Pariß.
Jhre Kön.
Hoheit meldet/ die Vorſorg waͤre bereyt deßwegen auch geſchehen.
Als ſichs fragte/ warumb die Kundſchafft wider dẽ Cardinal nicht fortgienge/ entſchuldigten ſich die Deputirte/ es ermangele an Reißgeld/ vñ an Vollmacht vnder dem groſſen Jnſiegel/ zumahl ſie auſſerhalb der Bottmaͤſſigkeit dieſes Parlaments/ vñ ſonderlich zu Sedan ſich muͤſten finden.
Weil nun zehen tauſend Pfund bey handen waren/ vñ die Brieffe vnder dem groſſen Jnſiegel auch folgen ſolten/ wurd beſchloſſen/ den folgenden Tag abzureyſen.
Mit der Declaration wieder die Cardinaͤl wolte es immer hocken:
Der General Procurator brachte dem Koͤnig vor/ gemelte Declaration waͤre hochnoͤthig/ erwieſe durch viel Hiſtorien vnd Angemercke/ wie die Cardinaͤl deß H. Stuels Glieder/ dannenhero immerdar trachteten/ deſſelben Hoheit zum Nachtheil der Weltlichen Fuͤrſten zuerheben.
Es waͤr auch eben deßwegen viel Vnheil entſtanden/ vnd ſonderlich daß ſie ſich keiner Weltlichen Obrigkeit wolten vnderwerffen/ dadurch ſie ſich aller Straffen entzoͤgen/ vnd Vnſtraffbar machten/ welches nicht zu dulden.
Sie waͤren ja deß Papſts Raͤthe/ vnd ſolten in Rom wohnen/ auch in Weltliche Haͤndel ſich nicht miſchen mit frembden Fuͤrſten auſſerhalb Rom/ nach Jnhalt deß jetzt ſitzenden Papſtes Bull im Jahr 1647. darumb waͤr ſolche Declaration mehr als rechtmaͤſſig/ zumahl auch der Hertzog von Orleans, vnd die Koͤnigliche Printzen bey Berathſchlagung vnd Abfaſſung derſelben ſich befunden.
Die Koͤnigin antwortet vff die Erinnerung/ man haͤtte deßwegen noch nicht Raht gehalten/ ſie wolte ſich nach deß Hertzogen von Orleans vnd der Koͤniglichen Printzen Meynung richten:
wie dann auch endlich geſchehen/ daß die Koͤnigliche Declaration, alle Cardinaͤl vom Koͤniglichen Raht außzuſchlieſſen/ herauß kommen/ vnd beveſtiget iſt worden.
Der Hertzog von Orleans wolte vff der Koͤoͤnigin Einladen nicht in den Raht kommen/ weil dieſelbe den Chauigny wieder laſſen an Hooff kommen/ vnd jhme nichts davon angedeutet/ ob jhn ſchon der Cardinal Mazarin abgeſchafft hatte.
Die Koͤnigin antwortet/ Jhre Koͤn.
Hoheit haͤtte wohl anders gethan/ ohn jhr Vorwiſſen.
Nach gehaltenem Raht/ ohne Anweſenheit der Printzen/ gieng der Herꝛ von Chaſteauneuf Siegelverwahrer nach Hauß; die Koͤnigin ſchickt jhm nach den Urilliere, vnd ließ jhm andeuten/ der Koͤnig waͤr mit ſeinem Dienſt nicht zu frieden/ darumb ſolte er das Siegel von ſich geben; das er auch thaͤt/ mit dieſem Anhang/ er haͤtte von der Zeit an man ſie jhm wiedergeben/ nur groſſe Muͤhe gehabt/ vnd waͤre frohe/ daß er zu Ruhe kaͤme.
Die Koͤnigin ließ den Oberſt Præſidenten in den Koͤn.
Pallaſt kommen/ ruͤhmete/ wie der Koͤnig an ſeinen Dienſten vnd Redlichkeit ſo groſſen Genuͤgen haͤtte/ darumb vermeynte er den Siegel niemand beſſer zu vertrawen/ als jhme.
Er wuͤrde das Ampt vnbeſchwert annehmen/ vnd ſolte doch noch wie vor Oberſter Præſident bleiben/ im wiedrigen wolte ſie jhm das Siegel nicht vbergeben.
Derſelb bedanckte ſich zum hoͤchſten/ vnd verſprach/ in allem/ wo jhre Mayeſtaͤt jhn gebrauchen wolte/ redlich zu dienen/ als ſeinem Koͤnig vnd Herꝛn.
Wie nun die Koͤnigin dieſe Veraͤnderung dem Hertzogen von Orleans in ſeinem Pallaſt lieſſe anſagen/ ſprach er/ es kaͤhm jhm wunderſam vor/ daß ſie ohne ſein Vorwiſſen ſolchen geſchwindẽ Raht haͤtte ergriffen.
Sie ſchickte auch hien/ vnd ließ den Cantzler wieder kommen/ der vor einem Jahr war abgeſchafft worden.
Welches alles den Hertzogen von Orleans hoͤchlich verdroſſen/ alſo daß er noch bey Nacht mit den Koͤniglichen Printzen vnd dem Coadiuteur ſich daruͤber berahten/ kahm auch die gantze Wochen vber nicht nach Hooff/ zu der gewohnlichen Andacht.
Weil nun der Cardinal Mazarin auß Pariß/ vnd von Hooff weichen muͤſſen/ hielt der Papſt zu Rom Raht/ zumahl auch die Cleriſey in Franckreich hiedurch vermeynte verſchimpfft zu ſeyn/ ob der Sachen nicht waͤre vff deß Parlaments Seiten zuviel geſchehen/ daß man ein Cardinal ohne deß Papſts Verwilligung verjaget? die Theologi fanden/ daß der Sachen nicht waͤre zuviel geſchehen/ vnd erwieſen ſolches mit vielen Exempeln/ zumahl derſelb nicht als ein Geiſtlicher/ ſondern als ein Weltlicher Regent waͤre verſtoſſen worden.
Die Spaniſch geſinnete Cardinaͤl halffen jhn bey dem Papſt außzuſoͤhnen/ in Hoffnung/ ſelben zu jhrem Vortheil wieder Franckreich zugebrauchen.
Das Parlament zu Roven ließ ein Schluß außgehen/ der Cardinal/ vnd deſſen Außlaͤndiſche Diener/ ſolten innerhalb acht Tagen ſich auß Normandey machen/ oder Preiß werden.
Darumb macht er ſich fort auß dem Havre de Grace, nach der Pickardey/ vnd gab offentlich auß/ ohne außfuͤhrlichen Befehl der Koͤnigin gieng er nicht auß Franckreich/ deßwegen dann bey jhr ſo gar inſtaͤndig angehalten worden/ daß ſie es thun muͤſſeu/ vnd doch darneben angedeutet/ ſeine Præbenten ſolten jhm dannoch verbleiben.
Ertzhertzog Leopold Wilhelm/ Gubernator der Spaniſchen Niederlanden/ gab jhme Schrifftlichen Paß/ vnd noch anderthalb Hundert Crvaten zur Convoy/ als er bey Luͤttich vff der Maaß vorbey zoge/ complimentirten jhn die Domherꝛn/ das grob Geſchuͤtz erſchallete/ ſo lieſſen ſich auch die Buͤrger mit jhren Muſqueten hören.
Den ſechſten Aprill/ nach deme den dritten die Koͤnigin die obige Veraͤnderung der Aempter vorgenommen/ kahm der Cardinal Mazarin an zu Bruͤel im Stifft Coͤllen/ vnd wurd von dem Ertzbiſchoff vnd Churfuͤrſten wohl empfangen/ auch in Schutz/ vff der Koͤnigin in Franckreich Begehren/ genommen.
Thaͤt hernach ein Ritt nach Bonn/ zu der Churfuͤrſtlichen Reſidentz/ vnd kehret bald wiederungedachten Orth.
Vnder deſſen wolte man in Franckreich die Friedens-Tractaten; ſo der Ertzhertzog laͤngſt angebothen/ nicht fahren laſſen; deßwegen dañ ein gewiſſer Parlaments Herꝛ nach Stenay, vnd Don Gabriel von Toledo nach Spanien wegen einiger Vollmacht gereyſet/ ob man ein Stillſtand der Waffen/ oder gar ein Frieden erlangen moͤgte.
Weil aber der Marſchalck von Turenne, der mit acht Regimenten zu Fuß/ vnd tauſend Pferden ſich zu den Spaniern hatte geſchlagen/ daß vff Spaniſcher Seite kein Ernſt erſchiene/ ja daß die Printzen wieder vff freyem Fuß ſtunden/ riſſe er ſich bey Malmedy von jhnen/ vnd gieng vnder Trier vber die Moſel/ ob ſchon die Spaniſche vnd Lothringiſche Voͤlcker jhm in den Eyſen waren/ wie dann ein vnd ander geringſchaͤtziges Scharmuͤtzel daruͤber iſt vorgegangen.
Die Frantzoͤſiſche Voͤlcker ſolten den 25. Aprill vff dem Sammelplatz ſich finden; der von Turenne kahm mit dem Marggraffen von Sillery, der zu Stenay tractieren ſollen/ von dannen nach Pariß zu den Printzen/ vnd ward wohl empfangen/ auſſerhalb daß die Koͤnigin dem Printzen andeutet/ Turenne haͤtte jhrer Meynung nach zu Chantilly ſollen vff fernern Beſcheyd warten/ welches aber der Printz vor vnnoͤthig wiederſprochen/ weil kein Verbrechen wieder deß Koͤnigs Dienſte ſich befinde.
Daruff dann den 17.
May die Koͤnigliche Declaration wegen voͤlligen Pardons vnd Gnaden/ vor den Hertzogen von Longueville vnd den Marſchalck von Turenne, im Namen deß Koͤnigs verleſen worden.
Den 18. Mayentſtund zu Bourdeaux ein newe Auffruhr/ weil der Oberſt Præſident/ ſampt dem General Procuratorn daſelbſt/ die es jederzeit mit dem Hertzogen von Eſpernon gehalten/ das Parlament vff der Koͤnigin Befehl bereden wollen/ jhn wieder zu einem Gubernatorn anzunehmen.
Als ſolches vnder das Volck kommen/ lieffe es haͤuffig zum Rahthauß/ vnd ſchrieben/ ſie wolten lieber das euſſerſte daran wenden/ vnd ſolten ſie gar daruͤber zugrund gehen.
Man riſſe deß Hertzogen von Eſpernon Bildnuß/ vnd deren von jhm erwehlten Rathsherꝛn Taffeln herunder/ vnd zu kleinen Stuͤckeen/ man griffe zur Gewehr/ vnd ſchwur/ dieſelbe nicht niederzulegen/ biß ein ander Gubernator an kaͤme.
Weil man nun bey Hooffden Cardinal Mazarin nicht mehr ſahe/ der dem Hertzogen von Eſpernon die Stang hielte/ vnd ſich zugleich erinnerte/ was vor Vngelegenheit auß deß Koͤnigs letzter Reyß nach Bourdeaux waͤr entſtanden/ wurd denen zu Bourdeaux willfahrt/ vnd mit dem Printzen/ auch Hertzogen von Eſpernon/ gehandelt/ daß dieſer Burgund/ auſſerhalb etlicher gewiſſen Orth/ jener aber Guyenne erhalten/ welcher geſtalt ſie auch beyderſeits den Ayd abgeleget.
Der Printz machte ſehr groſſe Præparatoria zu ſeinem Einzug in Bourdeaux, mit Beſtellung der Comedianten vnd Muſicanten: deßgleichen thaͤten die Burger auch mit groſſen Frewden.
Der Printz aber kahm ehe dahien/ vnd mit ſehr wenigem Pracht/ als er nicht vermeynt gehabt.
Dann er empfieng zum andern mahl trewe Warnungen/ es waͤren ſechs hundert Pferde vnd fuͤnff Compagnien von der Guardy beſtelt/ jhn in ſeinem Quartier zuvberfallen.
Darumb macht er ſich den fuͤnfften Julij/ vmb zwey Vhren vor Tage mit dreyen Dienern davon nach S. Maur.
Deme folgete der Printz von Conty, der aber den ſiebenden wieder zu ruck kommen/ vnd dem Parlament Schreiben eingelieffert/ in welchem der Printz ſich beklagt/ daß er wegen ſeiner Feinden in Pariß nicht ſicher ſeyn koͤnte/ darumb er ſich muͤſſen jhrem heymlichen Gewalt entziehen.
Daß ſich der Koͤnig wolte Volljaͤhrig erklaͤren laſſen/ wud bey Hooff vorgeſchuͤtzet/ einen vnd andern Streich abzuwenden oder außzuſchlagen:
Vnd weil die Koͤnigin wohl ſahe/ daß man jhrer vberdruͤſſig/ lieſſe ſie jhr Leibgeding oder Witwenſitz im hohen Raht beſtimmen/ nemlich die Statt Sedan, die Graffſchafft Poictou, das Schloß Thierry, vnd noch andere Orth mehr/ welche Declaration das Parlament auch gut geheiſſen/ als ob ſie geſinnet waͤre/ ſich der Regierung gaͤntzlich zuentſchlagen/ vnd in die Einſamkeit zubegeben.
Der Printz ließ ſeinen jungen Herꝛn/ den Hertzogen von Anguien (welchen Namen der Printz bey Leben ſeines Herꝛn Vatters/ deß Printzen von Condé getragen/ nach Gewohnheit jhres Geſchlechtes) mit Louyſe Margarethe de Valois, deß Hertzogen von Orleans, erſter Tochter dieſer Ehe/ ſo juͤngſt neben jhrer Schweſter/ Françoiſe Magdaleine von Alençon, die Tauff Ceremonien empfangen/ vermaͤhlen/ welches die Mazariniſche Parthey nicht gern geſehen/ dieweil dieſe beyde erſte Koͤnigliche Printzen ſich nur deſto haͤrter mit einander hiedurch verbunden/ daß ſie ſchwehrlich ſolten zutrennen ſeyn.
Hie folgt deß Cardinals Mazarin Schreiben an die Koͤnigin/ wegen ſeines außweichens: Madame, ſo bald ich den Brieff/ mit welchem E. M. mich zuehren allergnaͤdigſt jhr belieben laſſen/ geleſen/ vnd darauß/ wie auch von deſſen Bringer ein Muͤndlichẽ Bericht empfangen/ daß deß Koͤnigs vnd der Cron jetziger Zuſtand es alſo erfordert/ ich nicht nur von Hooff/ ſondern gar auß dem Koͤnigreich ſolte außweichen/ hab ich/ der E. M. allergnaͤdigſte Befehl meines Thun vnd Laſſens Richtſchnur ſeyn laſſen/ mit aller Ehrerbietung gehorſamen wollen/ vnd einen Edelman vmb Sicherheit zuſuchen außgeſand/ deme ich Morgen folgen werde/ ob ich aller Notturfft zu einer Reyß entbloͤſet bin/ vnd vff Sedan meinen Weg nehmen/ E. M. nach meiner Schuldigkeit ohne Wiederrede zufolgen.
Wann andere an meiner Stelle waͤren/ ſo gut Recht vnd Freund hätten/ wuͤrden ſie ſich ſolcher Verfolgung rechtſchaffen entgegen ſetzen.
Jch aber weiche lieber den Feinden auß den Augen/ als daß die Cron/ oder E. M.
Nachtheil vnd Vnwillen meinentwegen haben ſolten.
Jch bekuͤmmere mich/ daß ich E. May. Gunſt ſoll verlieren/ vnd von ſo guten Freunden weichen/ frewe mich aber meiner Trew/ nach dem der verſtorbene Koͤnig/ ſeeligſten Andenckens/ mir die Verwaltung anbefohlen/ daß ich ohne Privat Nutzen gedienet.
Dann auch die Spanier ſelbſt ſich mehr vber dieſe drey letzte Jahr meiner Dienſten verwundern/ als vber die vorige fuͤnff Ewrer Mayeſtaͤt Regierung/ weil jedermanniglich ſich eines Gewitters vnd Schiffbruchs befahrete.
Jch haͤtte wuͤnſchen moͤgen daß ich nicht waͤr genoͤtiget/ den Außlaͤndiſchen das boͤſe TractaSament zubezeugen/ daß ich von der Nation/ ſo ich hertzlich liebe vnnd hoͤchlich ehre/ empfangen.
Dieſelben ſind beſtuͤrtzt/ daß ein Cardinal/ der die Ehrgehabt/ den Koͤnig bey der H. Tauff zuhalten/ zwey vnd zwantzig Jahr trewlich gedienet/ mit den ſeinigen kein Oertlein im Koͤnigreich findet/ zu ſeiner Auffenthaltung/ vnd in der Frembde im Elend herumb gehet.
Jch bitte Gott/ daß Ewrer Cron Vnheil hiemit alles vffhoͤre/ vnd daß meine Verfolger in der That erweiſen/ es ſeye nur vmb meine Perſon zuthun geweſen.
Dann ich werde deß Koͤnigreichs Wohlfarth biß in den Todt ſuchen zubefoͤrdern.
Die Koͤnigin lieſſe bey dem Hertzogen von Orleans anſuchen/ dem Cardinal ein ſichern Orth in Franckreich zuvergoͤnnen; der aber kein Wortdaruff geſprochen.
Vnnd als die Koͤnigin deß Printzen Schreiben/ warumb er von Pariß gewichen/ ſchrifftlich geantwortet/ daß nemlich Jhre Mayeſtaͤt nie bedacht geweſen/ die Printzen zu arreſtieren/ oder den Cardinal laſſen wieder kommen/ hat es der Printz wiederlegt/ vnd erwieſen/ daß der Hertzog von Mercœur (deſſen Heurath mit deß Cardinals Baſen erſtlich mercklich offenbar worden) zu keinem andern Ende von Pariß zum Cardinal heymlich verreyſet geweſen/ als jhn ſeiner Wiederkunfft zuverſichern/ vnd darinnen zu vnderſtuͤtzen.
Welches dem gemeinen Volck ſehr zu Ohren gangen; Jedoch wolte nicht jederman deß Printzen Proceduren billigen/ weil deſſen Martialiſcher Sinn weder Maaß noch End hatte/ vnd ſich eben deßwegen verdaͤchtig machte.
Den vierdten Julij beſchloß das Parlament/ an die Koͤnigin zuſchicken/ vnd jhr zu dancken/ daß ſie verſprochen/ alle Gedancken von deß Cardinals Mazarin Wiederkunfft fahren zulaſſen; mit ferner Bitt/ eine Koͤn.
Declaration zuertheilen/ in welcher maͤnniglich/ welches Stands er auch ſeyn moͤge/ außtrucklich verbotten ſey/ deß Cardinals ſich im geringſten anzunehmen: zu dem Ende der Hertzog von Orleans auch zuerſuchen/ daß ſolches Werckſtellig werde/ vnd der Printz von Condé wieder nach Hooff komme.
Noch mehr ſolte man bey der Koͤnigin ſuchen/ nemlich den Graffen von Servien, den Tellier vnd den Lyonne, als deß Cardinals Favoriten/ auß dem hohen Raht zuthun; welche drey ſich dann auß Forcht eines Auffſtands vnder dem Poͤbel auß der Statt begeben/ daruͤber die Koͤnigin ſehr geeyffert/ zumahl der Lyonne in wuͤrcklichen Dienſten begriffen.
Die Koͤnigin antwortet den zehenden diß durch den Herꝛn Cantzlarn/ Jhre Mayeſtaͤt lieſſen deß Cardinals Beruffung fahren/ deme dißfals beſorgenden Vnheyl vnd Vngelegenheit vorzukommen/ erlaſſe auch die nahmhaffte Perſonen auß dem Koͤn. Raht/ wiewohl vngern/ weil ſie vom Koͤnig ſeeligſten Andenckens waͤren eingeſetzt/ vnd keiner Vntrew koͤnten beſchuldigt/ weniger vberwieſen werden: hergegen wolte ſie ſich zu den Collegien deß Parlaments deſſen allen/ wo mit ſie dem Koͤnig verpflichtet/ verſehen.
Als auch Jh. M. dero parole zu deß Printzen Verſicherung von ſich gegeben/ vnd ſolche durch den Hertzogen von Orleans beſtaͤttiget worden/ auch die benahmte drey Perſonen ſich abweſend gemacht/ iſt folgenden Tag der Printz von Condé mit dem Hertzogen von Roche foucaut vnd Marſchalck la Mothe wieder in Pariß/ vnd folgends ins Parlament kommen/ wiewohl er nicht lang darinnen verblieben/ ſondern ſich bald wieder hienauß nach S. Maur begeben/ dieweil er gar nicht trawete.
Den zwey vnd zwantzigſten ſchloſſe das Parlament/ daß man wieder die jenige/ ſo mit dem Cardinal heymliche Correſpondentz gehalten; auch wegen der Attentaten, deren der Printzen von Conde ſich vor ſeine Perſon beklaget/ Information anſtellen ſolte; vnd dann den Hertzogen von Mercœur wegen ſeiner Reyß zum Cardinal/ vnd ſeines Heurahts mit deſſen Baſen vorfordern zur Verantwortung.
Bey dieſer Verſamblung/ deren der Printz von Conde ſelbſt beygewohnet/ ſprache der Oberſt Præſident jhm hart zu/ daß jhm als einem Printzen Koͤniglichen Gebluͤts/ nicht wohl anſtuͤnde/ ſich in Pariß auffzuhalten/ vnd den Koͤnig nicht ſalutieren/ oder gebuͤhrenden Reſpect geben.
Da dann endlich vff ſolche Erinnerung der Printz Jh. M. im Koͤniglichen Pallaſt wieder beſucht hat/ vnd wohl empfangen ward.
Er gab zuverſtehen/ wie er ſich einſtellete/ Jh. M. zuverſichern/ dero vnderthaͤnigſter Diener zu ſeyn/ vnd zu bleiben.
Nach ſolchem hielte er vnd der Hertzog von Orleans eine Conferentz mit der Koͤnigin von zweyen Stunden.
Der Hertzog von Mercœur erſchiene vor dem Parlament/ vnd berichtet/ ſein Heurath mit deß Cardials Baaſe waͤr drey Tag vor deſſen Abreyſen heymlich vollzogen: der Reyſe halben nach Coͤlln wolte er kein ſatten Bericht thun/ darumb es kuͤnfftig ſolte Schrifftlich geſchehe.
Das XI. Capitel.
Der Printz von Condé ſoll in die Acht erklaͤret werden.
Der Koͤnig wird Volljaͤhrig erkant/ aͤndert etliche Aempter; muß aber wieder den Printzen ziehen.
Die Parlamenter ſuchen Frieden: wollen dem Printzen vngleich geben/ den aber der Hertzog von Orleans verthaidiget.
DEn ſiebenden Auguſt fordert die Koͤnigin das Parlament in den Königlichen Pallaſt/ vnd ließ eine Declaration offentlich verleſen/ daß ohngeachtet der Gutthaten/ ſo der Printz von Conde vnd deſſen Vatter von der Cron empfangen/ er doch nicht vnderlieſſe ſich wiedrig zuerzeigen; eine Armee in ſechs tauſend ſtarck hielte/ die nur ſeiner Ordre allein parirte, vnd was dergleichen mehr/ alles vnder dem Schein deß Herꝛn Cardinals Wiederkunfft/ vnd daß er ſeiner Perſon nicht verſichert waͤre/ da doch die Koͤnigin niemahls bedacht geweſen/ denſelben wieder zuberuffen/ mit dieſem begehren an das Parlament/ daß gleich wie durch jhr ſollicitieren der Printz ſeiner Verhafftung erlaſſen worden/ alſo jhme dem Parlament auch gezieme/ die anbrechende Auffruhr vnder dem Poͤbel im gemeinen Weſen zuverhindern.
Welches nicht allein der Printz von Conde beantwortet/ ſondern der Hertzog von Orleans hat eine Schrifft im Parlament eingelieffert/ weil er Leibs Vnpaͤſſligkeit halben in Perſon nicht erſcheinen koͤnnen/ durch welche er den Printzen von Conde ſeiner von der Koͤnigin geſchehener Bezuͤchtigung wegen entſchuldigt vnnd verthätiget.
Sontag den ſiebenzehenden Auguſt begab ſich der Hertzog von Orleans auß Vnwillen von Pariß vff ſein Schloß Lymours, weil die Koͤnigin den Marggraffen von Chaſteauneuf zum geheymſten Raht vnd Verwalter an deß Cardinals Mazarin Stell ohn ſein Willen vnd Vorwiſſen angenommen.
Sie fertigte den Hertzogen von Anuille an jhn ab/ daß er wieder kaͤme/ vnd dem hohen Raht beywohnete/ welches der Hertzog von Orleans nach vielem vnderreden zu thun verwilliget/ vff nachfolgende vier Bedingungen.
Erſtlich ſolte ſie gedachten Marggraffen von Chaſteauneuf wieder von den geheymen Regierungs Sachen abſchaffen.
Zum andern ſolte ſie die Koͤnigliche Declaration, zumahl ſolche laͤngſt verſprochen/ mit aller Zugehoͤr ertheylen/ vnd vff Weiſe vnd Wege publicieren laſſen/ daß dem Cardinal Mazarin alle Hoffnung zu ewigen Tagen wieder in das Koͤnigreich zukom̃en/ gaͤntzlich abgeſchnitten bleibe.
Drittens ſolte ſie deß Printzen von Conde Vnſchuld beſter maſſen Iuſtificieren.
Vnd endlich zum vierten die General Staͤnde nach Pariß beſchreiben.
Dann die Koͤnigin haͤtte juͤngſt die hoͤchſte Aempter bey der Regierung ohne Bedacht vnd Berahtung/ auch ſeiner/ als der Cron General Leutenant vnbegruͤßt/ begeben vnd geaͤndert/ auch ſolche Perſonen an das Brett geſetzt/ die dem Cardinal Mazarin zum theil gewogen vnd verpflichtet/ den Printzen aber zum theil vngeneygt waͤren.
So haͤtte zwar das Parlament eine Declaration wegen deß Cardinals Mzarin ewiger Verbanniſierung/ wie auch wegen deß Printzen von Conde Vnſchuld von Hooff empfangen/ muͤſte aber vernehmen ja mit Augen ſehen/ daß derſelben zuwieder man jenem zur Wiederkehr die Bruͤck legete/ dieſem aber ſo viel Verdruß anfuͤgete/ daß er abermahl weichen muͤſſen.
So gebaͤhre nicht wenig Mißtrawen vnd Verdacht/ daß man die Staͤnde nicht in Pariß/ ſondern jrgend anderſtwo nach der Koͤnigin Belieben/ zu deß Cardinal Mazarin beſtem/ wolte verſamblet haben; in welcher Meynung noch viel andere hochverſtaͤndige Leuthe waͤren.
Wegen deß Printzen von Conde thaͤt die Koͤnigin gegen das Parlament ſich erklaͤren/ es ſolte gemelter Printz vor allen Dingen verſchaffen/ daß die Spaniſche Guarniſon auß Stenay abzoͤge/ vnd ſeine Voͤlcker zu der Koͤniglichen Armee ſtieſſen/ darnach ſolte er die new verfertigte Fortificationen bey ſeinen inhabenden Orthen nicht nur inhalten/ ſondern wieder ſchleyffen:
Vnd dann kommen/ vnd dem Koͤnig den gebuͤhrenden Reſpect vnd Gehorſam leyſten/ ſo wolte ſie jhm die Declaration begehrter maſſen ertheilen.
Wolte nun die Koͤnigin nicht alles vff einmahl zu hauffen werffen/ oder fallen laſſen/ ſo muſte ſie dem Hertzogen von Orleans, mit deme es das Parlament hielte/ nachgeben/ vnd die Staͤnde nach Pariß kommen laſſen/ damit der Koͤnig ſich damahls Volljaͤhrig erklaͤren laſſen/ vnd die Regierung deß Koͤnigreichs ſelbſt angetretten/ aber der Koͤnigin Raht in allem gefolget.
Die Solennitaͤten waren dieſe:
Jn aller fruͤhe ſtelleten ſich deß Koͤnigs ſamptliche Guardien von dem Koͤn- Pallaſt biß an deß Parlaments Pallaſt vff beyden Seiten der Gaſſen/ die Vnordnung deß Volcks zuverhuͤtten.
Man ſchlug zwiſchen beyden Pallaͤſten viel Geruͤſte auff/ vnd verlehnte die Kammer Fenſter von zwey/ biß in drey hundert Pfund.
Der Koͤnig ſaß vff einem koͤſtlich geſchmuͤckten Pferd/ deme in zwey hundert vornehme Herrn vnd Officierer folgeten.
Vor jhm giengen hundert Schweitzer/ newgekleydet; hierauff folgete die leichte Reuterey/ dann der Graff von Harcour, mit Caroli Magni bloſſem Schwert in der Fauſt.
Dieſem folgeten die Edele Knaben deß Koͤnigs/ vnd dann vier Herolden in Violbraunem Sammat: Endlich der Koͤnig mit den obigen Herꝛn vnd die Koͤnigin: die Hertzogen von Orleans vnd Anjou fuhren hernach in der Gutſch/ ein groſſe Menge deß Adels beſchloſſe dieſen Vffzug.
Als nun jhre Koͤn. M. vff den Pallaſt kommen/ hoͤrete er zuvorderſt Meß leſen/ vnd lieſſe ſich von etlichen Raͤhten ferners zu einem erhoͤheten Stuel vnder einem Himmel begleyten.
Die Koͤnigin ſetzte ſich jhm zur Rechten/ neben dero fanden ſich die Hertzogen von Anjou vnd Orleans, die Printzen von Conty vnd Vendome, vnd andere.
Vff der lincken Seiten ſaſſen die Geiſtliche Printzen; gegen den Fuͤſſen deß Koͤnigs funden ſich der Reichs-Cantzlar/ der Hertzog von Joyeuſe, vnd der Graff von Harcour, deß Reichs Stallmeiſter: auſſerhalb deß Bezircks auff einer Seiten/ ſaſſe die Koͤnigin von Engelland/ vnd der Hertzog von Yorck, das Fraͤwlein von Orleans, vnd andere Damen.
Der Koͤnig fieng erſtlich mit ſonderlicher Gravitaͤt anzureden/ bedanckt ſich gegen der Koͤnigin/ wegen Verwaltung deß Koͤnigreichs/ bey ſeiner Minderjaͤhrigkeit.
Die Koͤnigin bezeugte groſſe Frewde/ wegen deß Koͤnigsverſtaͤndigem Alter/ vbergab jhm alles Anſehen/ thaͤt jhm ein Fußfall/ aber der Koͤnig richtet ſie gleich wider auff mit einem Kuß/ dieſem nach fieng der Reichs-Cantzlar an zuerzehlen/ wie der verſtorbene Koͤnig das Koͤnigreich hinderlaſſen/ daß jhme kein Feind ſchaden moͤgen/ dafern man nicht ſelbſt viel Vnheyl vervrſacht haͤtte: alſo wuͤrden Jh. Koͤn. May. hienfuͤhro gar groſſe Sorge/ dergleichen Spaltungen zuverhuͤtten/ tragen muͤſſen.
Der Oberſt Præſident/ vnd nach jhme der General Procurator/ verſicherten den Koͤnig im Namen aller Parlamenten/ die Juſtitz getrewlich zuverwalten/ mit eingeſtreweten vnderſchiedlichen Erinnerungen/ von Abſchaffung der Schmeychler vnd Ohrenblaͤſer/ von Annehmung der getrewen Reichsraͤhten/ von Beſtraffung der Gottslaͤſterung.
Der Koͤnig wolte erweiſen/ daß er nunmehr Volljaͤhrig vnd den- noch ohne Vormunder regieren wolte/ darumb erklaͤrt er den Printzen von Condé vor vnſchuldig vnd ließ eine General Amneſty, oder Vergeß deß vergangenen publicieren.
Als nun derſelbe Actus vollendet/ ſetzte ſich der Koͤnig zu der Koͤnigin in die Gutſch/ vnd ließ das Leibroß hernach fuͤhren.
Ferner gab er das Siegel Ampt dem Oberſt Præſidenten/ Ertzbiſchoffen zu Toloſa; dem Chaſteauneuf die Oberſte Rahiſtelle; dem Coadiuteur zu Pariß/ Gondy, beyde Marſchaͤlck von Schomberg vnd Hoſpital/ geheyme Rahtſtellen.
Wieder den Cardinalergieng die Declaration, daß er nun vnd nimmermehr wieder in Franckreich komme; welche Declaration, mit der andern/ wegen deß Printzen von Conde Vnſchuld im Parlament auch bekraͤfftiget worden.
Dieweil der Printz von Conde in Vngnaden war/ konte er der obigen Solennitaͤt nicht beywohnen: darumb macht er ſich den Tag zuvor vff/ vnd kahm gehn Bourges in Gaßkonien/ vnd wurd von ohngefehr tauſend Edelen/ vnd zweyhundert Pferden ſeiner Guardy herꝛlich empfangen.
Er ſchrieb an den Koͤnig/ warumb er in Paris nicht trawen koͤnte/ noch ſein Stell vertretten/ oder das Ampt bedienen/ wann er gleich jetzund wegen ſeiner Feinden muͤſte außweichen/ gedaͤchte er nichts deſto weniger ſein Blut in deß Koͤnigs Dienſten auff zuopffern/ vnd den Koͤnig noch mit der Zeit in einem Triumph helffen begleyten.
Wie er ſich nun in ſein Gubernament/ die Landſchafft von Guyenne begeben/ fuͤhrte der Oberſt Præſident ein ſcharpffe Klag wieder jhn/ daß er ohne Erlaubnuß deß Koͤnigs von Pariß verreyſet/ vnd den Hooff verlaſſen:
Aber der Hertzog von Orleans thaͤt jhm das Wort.
Ob er ſich nun auch gegen der Koͤnigin erklaͤrete/ deß Koͤnigs treweſter Diener zu bleiben/ vnd wieder deſſen Dienſt oder Willen nichts vorzunehmen/ wolte man bey Hooff jhme dennoch nit trawen: darumb wurd der Graff von S. Augnon in die Landſchafft Berry verordnet/ vff deß Printzen Begiñen ein wachtſames Aug zuhaben/ vnd im Fall er etwas vnderſtehen wuͤrde/ ſich zuwiederſetzen: alſo muſte der Graff von Harcour mit etlichen Truppen vff Xaintonge wegen obiger Vrſachen marſchieren.
Bey Hooff verſuchte man deß Printzen gute Freunde vnnd Favoriten mit Geſchencken vnd Verheyſſungen zugewinnen/ vnd von jhm abzuziehen.
Welcher geſtalt der Koͤnig dem Hertzogen von Longueville ein Verſicherungs Brieff ertheilet/ daß nach deſſen Todt der Graff von Dunois ſein Sohn die Succeſſion vber das Gubernament der Normandey haben ſolte.
Der Graff von Augnon Gubernator zu Roſchellen/ bekahm den Marſchalck Stab/ der General Marein, der Printzen groſſer Favorit/ vñ Creatur/ wurd Vice-Re, oder Koͤniglicher Statthalter in Catalaunien/ damit er nur jenſeit deß Gebuͤrgs nichts wiedriges vornehme/ oder ſeine Armee heruͤber/ dem Printzen zu Dienſten braͤchte.
Der Hertzog von Orleans ſolte in das Mittel tretten/ vnd dem angehenden Brand ſtewren/ zumahl der Printz von Conty, die Hertzogen von Nemours, Rochefoucaut, der Præſident Viole, der Viconte Arpaiou, der Herꝛ Ambyon vnd andere mehr neben einem guten theil deß Adels es mit dem Printzen von Condé hielten/ ob eine Vergleichung zutreffen waͤre.
S. Augnon vnd Harcour richteten wenig auß wieder den Printzen/ vnnd ſahen deſſen Parthey je laͤnger je ſtaͤrcker werden/ alſo daß Bourges die Gaſſen geſchloſſen vnd verſchantzet/ in gewiſſer Reſolution/ die Königiſche nicht einzulaſſen: darumb es bey Hooff die hohe Notturfft wolte erfordern/ daß der Koͤnig in Perſon ſich in denen Landſchafften zeygete.
Eins mahls gieng ein Geſchrey auß/ man wolte den Koͤnig mit Gewalt in Pariß behalten/ vnd nicht mehr vnder der Koͤnigin Gewaltſamkeit laſſen/ die doch von dem Mazariniſchen Geiſt ſich regieren lieſſe.
Darumb macht ſich der Koͤnig fruͤhe vnd vhrploͤtzlich auß der Statt/ nach der Landſchafft Berry, weil biß in zwoͤlff tauſend Mann daſelbſt in Waffen ſtunden.
Der Printz ſahe/ daß die guͤldene Fluͤſſe auß Spanien verdrockneten/ vñ ſein Baarſchafft biß vff die letzte Reyge außgeſchoͤpfft war/ darumb verkauffte er die Herꝛſchafft Fronſac dem Graffen von Augnon vmb zwoͤlff mahl hundert tauſend Pfund/ vnd lieſſe an vielen Orthen werben/ wie auch die Koͤnigiſche.
Den zwey vnd zwantzigſten September ſchloſſe der Printz von Conde ſeine Unions-Tractaten mit dem Hertzogen von Richelieu, vnd Graffen von Augnon in Bourdeaux, vnd dem Marggraffen von der Ferte.
Auch kamen taͤglich viel vom Adel an/ vnd præſentierten jhre Dienſte.
Der Printz hem̃ete alle Zoͤll vnd Einkombſten/ die Staͤtte ſchickten jhre Deputirte zu jhm/ auſſerhalb Montauban, weil S. Luc da war mit Koͤniglichen Patenten/ den Printzen nicht einzulaſſen.
Der General Marcin kahm vber das Gebuͤrg auß Catalaunien mit zwoͤlff hundert Pferden/ dem Printzen/ als erſten vnd fuͤrnehmſten Vhrhebern ſeines Gluͤcks bedient zu ſeyn.
Wie es nun nicht wenige Muͤhe gekoſtet/ den Hertzogen von Orleans von Lymours wieder nach Pariß zubringen/ allda er gleichwohl wider verhoffen mit dem Printzen von Conde ſich nicht beſprechen koͤnnen; Alſo wolte es allenthalben Vnruhen geben.
Dann die Landſchafft Provantz konte mit jhrem Gubernatorn/ dem geweſenen Graffen von Alaix, nunmehr Hertzogen von Angouleme, nicht zufrieden ſeyn/ vnd ſpielte das Abſetzen mit jhme/ wie die Gaßkonier mit dem Hertzogen von Eſpernon, derſelb wird bey Hooff ſtarck vnderſetzt/ wie eyfferig auch der Landſchafft Deputirte ſich bemuͤhen.
Die Vneynigkeit in der Landſchafft Beauſſe, vnd namentlich zu Chartres, zwiſchen dem Adel vnd den Jnwohnern/ wer die Deputirten zu der Generals Staads Verſamblung wehlen vnd ſchicken ſolte/ gab noch groſſe Verbitterung: wie dann juͤngſt etliche vom Adel erſchoſſen/ andere gefaͤnglich angenommen worden ſind.
Dieſe That zu raͤchen hat ſich der Adel zuſammen geſchlagen/ vnd eine Zeitlang keinen Menſchen weder auß noch ein die Statt gelaſſen/ auch die Bawr/ ſo ſich verſaumet/ feindlich tractieret; alſo ſind noch vier hundert vom Adel zu Bonneval verſamblet jhrer Sach zu rahten vnd zuhelffen.
Bey ſo geſtalten Sachen lieſe die Koͤnigin bey dem Hertzogen von Orleans anſuchen/ daß er ſich zum Mittelman zwiſchen jhr vnd dem Printzen von Conde wolte gebrauchen laſſen/ welches er ſo fern vbernommen/ wann man jhm ſattſamen Gewalt wuͤrde einhaͤndigen/ dazu aber die Koͤnigin nicht verſtehen wollen.
Der Hertzog von Orleans gieng wieder zum Parlament/ berichtet/ was ſich zwiſchen jhm vnd dem Printzen bißher verloffen/ lobet deſſen Actionen, vnd ſendet/ als von Hooff darzu erſucht/ eine Conferentz zu Richelieu mit jhme anzuſtellen.
Der Oberſte Præſident/ vnd viel andere/ deß Cardinals Mazarin gute Goͤnner/ machten ſich auß den Fuͤſſen/ vñ auß der Statt Bourdeaux, ſo bald der Printz vermercken laſſen/ ſeinen Einzug zuthun/ vnd ſeine Gemahlin/ ſampt jungen Soͤhnlein/ den Hertzogen von Anguien daſelbſt in Sicherheit geſetzet.
Bey Hooff gab es dieſer Zeit viel Vmbſchweyff:
dann der Hertzog von Orleans wolte ſich vmb deß gemeynen Beſten willen keine Muͤhe thun/ der Koͤnig bliebe dann perſoͤhnlich in Pariß/ vnd ſetzte dann den Schatzmeiſter vnd Siegelverwahrer abe/ welches wohl verbleiben muͤſſen.
Wie nun die drey Printzen erfahren/ mit was vor Rencken man jhre Parthey ſchwaͤche/ die ander aber ſtaͤrcke/ ſo fern/ daß man auch dem Coadiuteur wolte den Cardinarlshut erwerben/ ſuchten ſie ſolches zu verhindern/ alſo daß der Printze den Hut viel mehr vor ſeinen Bruder/ den Printzen von Conty fordern thaͤt/ nur die Mazariniſche Parthey zu hindertreiben.
Zu Dijon in Burgund iſt die Burgerſchafft in den Waffen/ wird aber vom Commendanten im Schloß bedrohet/ dieſelbe nieder zulegen.
Wenn der Printz von Conde die von jhm angefangene Vnruhe dieſes Koͤnigreichs ſtarck fort triebe/ vnd deſſen Anhang ſich taͤglich mehrete/ iſt dennoch die Hoffnung zu einem guten Vergleich bey den Friedliebenden Gemuͤthern nicht gaͤntzlich verloſchen/ weil der Hertzog von Orleans endlich vom Hooff eine Koͤnigliche Vollmacht bekommen/ mit Zuziehung etlicher Parlarments-Herꝛn zu Pariß/ guͤtlichen zu tractieren/ vnd bevorderſt zuverſichern/ daß alles jenige/ ſo er tractieren vnd ſchlieſſen wuͤrde/ von dem Koͤnig genehm gehalten werden ſolle.
Solches ließ er dem Printzen durch den Graffen von der Serre berichten/ deſſelben Meynung/ vnd Beſtimmung eines gewiſſen Orths zur Perſoͤhnlichen Vnderredung zuvernehmen.
Wie aber der Koͤnigliche Hooff zu Bourges geweſen/ vnd das Citadelle ſchleyffen laſſen/ auch nicht zuruck vff Pariß/ ſondern ferner hienein vff Poictou verruckt/ alſo zweiffelt man an der Vergleichung.
Vnder deſſen ſegelten ſechs tauſend Spanier von S.
Baſtian ab gegen der Landſchafft Guyenne, vnd wolten die Engellaͤnder auch gern die Hand mit in dieſem Spiel haben/ zumahl man noch nicht wiſſen kan/ warumb ſie ſo ſtarck ſich in der Jnſel Gernerſee/ ohn fern deß Frantzoͤſiſchen Geſtads befinden.
Zu S.
Amant vnd vor Mouron, auch anderſtwo/ gab es grobe Stoͤß/ vnd brachte der von der Serre aon dem Printzen von Conde zur Antwort zuruck/ er wolte ſich vff ſolchen Vorſchlag bedencken/ vnd in drey oder vier Tagen ſeine Antwort vberſenden/ wie auch geſchehen/ daß er nemlich mit zehen tauſend Mann zu Fuß/ vnd fuͤnff tauſend zu Pferd ſich wolte den Koͤnigiſchen vnder die Augen in das Feld ſtellen.
Dieſer Muth kahme dahero/ daß der Spaniſchen General Guemera ſich mit dem Graffen von Tavanes conjungieret, vnd zwiſchen die Somber vnd Maaß gelaͤgert/ zu geſchweigen/ daß Stenay er auch beſetzt hatte.
So ſchickte der Koͤnig in Spanien dem Printzen von Conde etliche Schiff mit dreyſſig tauſend Mann/ nach Bourdeaux, vnd General Marcin erobert die Statt Moiſac, vier Meil von Montauban mit Gewalt.
Alſo verfuͤgt ſich der Koͤnig mit ſeinen Voͤlckern nach Poictiers, vnd ließ den Printzen Thomaſo auß Saphoyen kommen/ die Kriegs Voͤlcker/ als ein Koͤniglicher General Leutenant zu commandieren.
Dieweil aber dieſer newe vnd frembde Feldherꝛ nicht wollen den Frantzoſen anſtehen/ verordnet der Koͤnig den Graffen von Harcour gegen dem Printzen.
Wie nun ein groſſes Volck zuſammen kahm/ thaͤt ſich der Printz von Tarante vff deß Printzen Seite/ weil man ſeiner trewen Dienſten bey dem vorigen Vnweſen zu Bourdeaux gar wenig geachtet.
Xaintes erklaͤrt ſich Printziſch/ vnd Montauban Koͤnigiſch/ darumb auch der Koͤnig jhnen erlaubet/ jhre Paſteyen wieder vff zurichten/ an denen taͤglich ſechs hundert Mann vff deß Koͤnigs Koſten arbeiteten.
So gar wunderliche Veraͤnderungen gab es/ daß der Koͤnig wohl der Hugonotten Huͤlff haͤtte vonnoͤthen gehabt/ auch vngeſchewt brauchen wollen/ wann ſie ſich nur vor jhn/ wie die zu Montauban, oder zum wenigſten ſtill/ vnd ohne Partheylichkeiten/ wie vor diß mahl die Roſcheller haͤtten erklaͤren vnd bezeugen wollen.
Als der Hertzog von Orleans zu dem hohen Raht wurde eingeladen/ erſchiene er nicht/ vnd bezeugete einigen Wiederwillen/ daß er nimmermehr ſich wolte ſinden laſſen/ da man wieder deß Koͤnigs Dienſte rahtſchlagete.
Auch miß fiele jhm/ daß der König/ oder viel mehr die Koͤnigin durch den Koͤnig/ vnnd der Cardinal Mazarin durch ſie die hoͤchſte Ehrenaͤmpter vnbeſonnener Weiſe begeben/ wie dann beyde Graffen von Palvau vnd Navailles, neben dem Marggraffe von S. Maigim juͤngſt waren Ducs & Pairs de France worden.
Vnder deſſen erobert der Printz Xaintes vnd Libourne, nahm den Jnwohnern die Gewehr/ wegen einiges Verdachtes/ vnd der Printz von Tarante ſetzt an die Statt S. Iean d’ Angely, ſich an den Printzen zuergeben/ vnd gleich andern die Vnions Tractaten zu vnderſchreiben: welche ſich aber gegen jhm erklaͤrt/ ſie wolten jhm zwar keinen Wiederſtand thun/ ſich auch nicht zuerwehnter Vnion verſtehen/ ſondern deß Koͤnigs gehorſame Vnderthanen verbleiben: daruff jhnen die Neutralitaͤt vergoͤnnet worden.
Der Koͤnig ließ den ſamptlichen Adel in der Landſchafft Poictou auffmahnen zu ſeinem/ Dienſt; der aber ſich beſchwerete/ vnd etliche gravamina vorſchuͤtzete/ zumahl ſie jhre vhralte Privilegien ſuchten zuerhalten/ vnd dann auch bey truͤbem Wetter ſich veſt zumachen.
Der Graff von Augnon vnd die Statt Roſchellen wolten ſich nicht Koͤnigiſch erklaͤren/ wie ſehr auch der Graff Harcour ſich hieruͤber bemuͤhete; doch bracht er endlich vier hundert Mann hienein.
Auch muſte der Koͤnig in Bretavien wehren/ die entſtandene Strietigkeit zwiſchen dem Marſchalck Melleraye vnd ſelbigem Parlament bey zulegen/ vnd derſelben anbrechendem Vffruhr vorzukommen.
Der Hertzog von Longueville hielt ſich ſtill in ſeinem Gubernament der Normandey/ vnd ob er ſchon in vnder Normandey den Vnderthanen anbefohlen/ jhre Wehr vnd Waffen in Bereytſchafft zuhalten/ hatt er doch dieſe Außred fertig/ er muͤſſe ſich gegen dẽ Engellaͤndern vor einem Vberfall befahren/ nach deme ſie ſo gar nahe an Franckreich in die nechſte Jnſelln mit groſſer Macht vñ Mege außſteigen.
Er ſucht alle Fruͤchten in der Landſchafft vmb baar Geld/ vnd in dem Preiß/ ſo die Jnwohner ſelbſt machen vnd begehren einzukauffen/ ein Magazin vnd Vorraht vff alle begebende Faͤlle zumachen; mit dieſem ſonderbahren Verſprechen/ den Vnderthanen eben dieſe Fruͤchten zu jhrer Noth vmb gleichen Preyß wieder folgen zu laſſen.
Darneben kompt gewiſſe Kundſchafft/ daß der Cardinal Mazarin mit dem Hertzogen von Lothringen ſtarck tractieret/ vnd bereyt ſo weit gekommen/ daß dem Hertzogen auch Nancy ſoll wider ein geraumbt werden/ wann er ſich nur beſtaͤndig wolt Koͤnigiſch oder Mazariniſch erklaͤren:
doch will man bey Hooff hievon nichts wiſſen.
Ein vnerhoͤrte Sach/ daß der Printz von Conde in der Statt Bourdeaux vff einmahl zwoͤlff Hertzogen vnd Pairs de France vff ſeiner Seite hatt/ vnd die Edelleuth vor ſich ſelbſt/ oder den groſſen Herꝛn vff zuwarten/ wie gemeiniglich in Pariß zu Bourdeaux vff den Gaſſen gehen.
Er erließ der Statt den dritten Theil der Schatzung/ wann ſie wolte zu den newen Werbungen vnd bevorſtehendem Feldzug Gelder herſchieſſen/ die man an den vbrigen zwey dritten Theilen koͤnt nechſter Zahlung abziehen.
Die Schiff-Armada lage vor der Statt/ vnd wie dieſelbe jhre Anzahl Galleren pflegt jederzeit zuhalten/ alſo wurden vor dißmahl noch fuͤnff newe außgeruͤſtet.
Dem Schiff Commendanten Bateville thaͤt man groſſe Ehr an/ wolte doch deſſen Spaniſche Voͤlcker nicht laſſen außſteigen/ vnd in der Statt quartieren.
Das Parlament von Bourdeaux ſpuͤhrete allgemach/ daß der Schwall ſich wuͤrde in jhre Landſchafft ziehen; darumb beſchloſſe es/ eine vnderthaͤnigſte Erinnerung an den Koͤnig zu thun/ daß er jhm die wieder Vereynigung ſeines Hauſes wolte belieben laſſen/ damit nicht vnder deſſen Duͤnkircken vnd andere Orth mehr/ die ſo viel Frantzoͤſiſch Blut vnd Gut gekoſtet/ wieder verlohren giengen.
Daſſelbe ſchickete auch an alle andere Parlamenter deß Koͤnigreichs/ vnd ermahnete ſie/ dergleichen zuthun.
Dieweil man auch das Parlament zu Bourdeaux haͤtte moͤgen in vngleichen Verdacht ziehen/ warumb es ſich vff deß Printzen von Conde Seiten hielte/ da es doch zuvor ſich mit dem letzten Gubernator/ dem Hertzogen von Eſpernon gar nicht bequemen koͤnnen; als wurden ſonderliche motiven beygefuͤgt/ die Theils wieder deß Cardinals Mazarin Haß ſchlugen/ vnd deß Hertzogen von Eſpernon boͤſe Verwaltung beruͤhrten/ Theils aber das Hauß Conde vnd Navarren betraffen/ ſampt deß Printzen offentlich bekanter Vnſchuld.
Der Koͤnig gedachte/ die allgemeine Verſamblung der Staͤnde/ oder der groſſe Reichs Tage ſolte dann etwas helffen/ ob man zur Ruhe kommen moͤgte; darumb verſchrieb er denſelben nach Tours, wohlen auch die Deputierten von einem vnd anderen Orth ſich nach vnd nach eingefunden.
Dem Printzen von Conde konte leichtlich traumen/ ſeine Wiederſacher wuͤrden als dann jhn durch die weite vnd enge Hechel ziehen/ vnd mit allem Vnglimpff belaͤſtigen; darumb gedachte er der Sachen vor zukommen/ vnd bey zeiten Raht zuſchoͤpffen/ vnd ſchickte den von Vieuville an den Hertzogen von Orleans nach Pariß/ deme er ſchrifftlich ſeine Sach vbergeben/ nach Gutduͤncken darinnen zu verfahren/ mit dieſem Anhang/ er der Printz von Conde wolle keine Gnad vom Hooff/ als durch jhn den Hertzogen von Orleans begehren.
Vnd weil man den Vergleich vff Koͤnigiſcher Seiten auch gern haͤtte geſehen/ fieng man an/ nach Jnhalt der Vollmachten/ zutractieren.
Es drungen aber die Waffen vor/ daß die Hoffnung zu einem Vergleich/ ſo zwiſchen dem Hooff/ vnd dem Printzen von Conde ſich blicken laſſen/ wieder gantz zu Waſſer worden.
Nach deme man aber eine allgemeyne Ruin deß Koͤnigreichs vor Augen ſahe/ wo nicht bald dem Vbel ſolte abgebrochen vnd vorgebogen worden/ alſo ſpanne ſich allgemach die dritte Parthey an/ von etlichen andern der vornehmſten Printzen/ zu denen ſich alle Parlamenter in dem gantzen Koͤnigreich ſolten ſchlagen/ damit ſie eine beſondere Macht vff die Beyne braͤchten/ die gegen dem jenigen Theil/ der wegen allzuſchwehr begehrten Puncten deß Koͤnigreichs Ruhe verhindern wolte/ zugebrauchen waͤre.
Das Parlament kahm zuſammen Montag/ den zwantzigſten November/ zu Pariß:
da brachte der Oberſt Præſident in Beyſeyn deß Hertzogen von Orleans vor/ was maſſen der Printz von Conde dieſen innerlichen Krieg erwecket/ Staͤtt belaͤgert vnd einnehme/ allerhand vnverantwortliche Hoſtilitaͤten veruͤbete/ vnd ein ſolch Vorhaben hielte/ das kein Menſch koͤnte auß gruͤnden: dahero waͤre Jhre Kön. May. Vervrſacht worden/ jhn in das Laſter der verletzten Mayeſtaͤt zuvervrtheylen/ wo derſelb jnnerhalb drey oder vier Wochen/ von ſeinem Beginnen nicht ſolte abſtehen/ vnd ſich gehorſamlich einſtellen/ welche Declaration der Koͤnig dem Parlament zu dem Ende vberſchicket/ auff daß ſie im Parlament verleſen/ bewehrt/ in die Acta gebracht/ vnd jedermaͤnniglich kund gethan wuͤrde.
Der Hertzog von Orleans legte der Verſamblung vor/ daß man ſich mit dieſer Declaration nicht ſolte vbereylen/ zumahlen er ſelbſt deß Hertzogen von Anuille vom Hooff gewaͤrtig waͤre/ welcher verhoffentlich Mittel vnd Wege/ auch Vollmacht/ zu einem Vergleich zugelangen mit ſich bringen moͤgte/ den rechten Zweck ohne euſſerſte Gefahr zuerlangen:
Vff welche Wort der Schluß mit einhelligen Stimmen verſchoben wordẽ.
Der Hertzog von Orleans fienge hierauff an/ deß Printzen von Conde Sach vnd Intereſſe etwas gruͤndlicher zubeleuchten/ vnd ſagt offentlich/ man ſolte vielmehr deß Cardinals Mazarin Wiederkunfft/ als eines auß dem Koͤnigreich Hauptfeindes Wiederkunfft eyfferig verhindern/ weilen deſſen gantzes Intent zu nichts anders/ als dahien zielete/ wie er ferner Franckreich verwirren vnd vnderdrucken moͤgte: die Copey deß jenigen Paßport/ ſo jhme der Ertzhertzog ertheilet/ waͤre ob handen/ vnd bezeugets genugſam.
Das XII. Capitel.
Die Spanier ſetzen Franckreich zu.
Die Koͤnigiſche vnd Printziſche ſchlagen ſich.
Der Printz von Conde wird endlich in die Acht erklaͤret.
Der Cardinal Mazarin ſucht wieder in Franckreich zukommen/ doch mit gewehrter Hand.
VNder deſſen man ſich bemuͤhete/ deß Printzen von Conde Waffen zu hindertreiben/ hatten die Spaniſche freyen Lufft/ die jhrige fortzuſetzen: maſſen ſie in Catalaunien drey Hauptſchantzen vor der Statt Barcellona gemacht/ welche an ſtaͤrcke der Statt ſelbſt wenig nachgeben/ damit ſie deſto ſicherer moͤgten liegen/ vnd den Belägerten nicht nur die Zufuhr ſperreten/ ſondern auch die Hoffnung einigen Entſatzes abſchnitten.
Aber in der Schampani vnd gegen Stenay, in dem alle Kriegs Voͤlcker/ ſo deren Orten gelegen/ nach Poictou muͤſſen ziehen/ veruͤbten die Spaniſche mit Rauben vnd Pluͤndern allen Muthwillen/ fuͤhrten die Leuth vmb ſtarcke Rantzion gefangen weg/ keines Stands geachtet.
Wie der Graff von Harcour die Belaͤgerung vor Coignac vernommen/ macht er ſich mit allen ſeinen Voͤlckern auff/ den Orth zuentſetzen/ welches jhm auch derſtalt gelungen/ daß der Printz von Conde nach zweyſtuͤndigem Fechten/ ſich gegen Xaintes ziehen vnd vber drey hundert auß ſeinem beſten Fußvolck/ todt oder gefangen dahinden laſſen muͤſſen: das grobe Geſchuͤtz war bereyts in ſalvo, ſo brachte die Nacht einige Sicherheit zur Flucht oder zum Abzug.
Vff Koͤnigiſcher Seite blieb der Marſchalck von Aumont, vnd der General Wachtmeiſter; der Schweitzer Oberſt/ ſampt andern hohen Officierern/ wurd gequetſcht/ im vbrigen betraff der Verluſt nicht vber ſechtzig Mann.
Vff deß Printzen Seiten fielen vier Capitain/ vnd acht Leutenant.
Das Gaßkoniſche Regiment wurd mit etlicher Kriegs-Ammunition/ vnd deß Printzen von Tarante Bagage/ nemlich fuͤnff hundert Soldaten gefangen.
Ein kleines Waſſer thaͤt den Printziſchen groſſen Vortheil; vnd weil der vorder vnd hinder Hauff in Vnordnung gerahten/ muſten jhrer viel ſich in gedachtem Waſſer zu Todt ſauffen.
Die Koͤnigiſche ſuchen ſich auch der dreyen veſten Thuͤrn zu Roſchellen zu bemächtigen; vnd weil der Koͤnig mehr Voͤlcker auß den Beſatzungen zu Duͤnkirchen/ Graͤvelingen vnd Baſſee an ſich ziehet/ zu Verſtaͤrckung ſeiner Armee in Poictou, ſtehen die Graͤntzen deſto vbeler verwahret.
Vmb dieſe Zeit wurde dem Hertzogen von Orleans durch den jenigen eroͤffnet/ den der Printz von Conde in Geſchaͤfften zu jhm abgefertiget/ der Graff von Pagan ein gebohrner Sicilier/ haͤtte ſich verlauten laſſen/ wie er Mittel vnd Wege wiſſe/ den Printzen von Conde, ohne Meſſer vnd Stileth/ auch ohne Gifft/ zu dem aller maͤchtigſten Fuͤrſten in Europa zu machen/ welche Propoſition nicht nur einmahl geſchehen waͤre.
Der Hertzog von Orleans hielte in ſeinem Pallaſt mit dem Hertzogen von Beaufort, dem Coadiuteur, vnd dem Graffen von Chavigny bey Nacht Raht/ mehr dann acht Tage/ fuͤrnehmlich wegen deß Cardinals Mazarin Wiederkunfft/ davon ein ſtarckes Geſpraͤch gienge/ zu ſehr groſſem Verdruß deß gemeynen Manns/ der dieſem Cardinal alles Vnheil zuſchriebe.
Es wurd ſolch Geſchrey ſo groß/ daß man in dem Parlament auch davon redete/ vnd ſich groͤſſerer Vnruhe befahrete/ weil ſolcher geſtalt ein Koͤnigiſche Declaration, ſo durch das Parlament mit vieler Muͤhe vnd Zeit waͤr erworben/ ſolte nicht ohne Schmaͤhlerung der Koͤniglichen Hoheit vnd jhres Anſehens vernichtet werden.
Gewiſſe Kundſchafft hatte man/ daß der Gubernator zu der Fere in Pickardey an einen ſeinen vertrawten Freund doͤffen offenbaren/ er haͤtte Koͤnigliche Ordre, den Cardinal Mazarin nach Peronne zu begleyten:
Zumahl auch ein Koͤniglicher Paß beygefuͤgt geweſen/ jhne aller Ortten/ inſonderheit an gemeltem Orth Peronne, auff zunehmen.
Der Cleriſey Deputirte thaͤten ſich vff Mittel bedencken/ wie jhres Theils zum Frieden moͤchte Vorſchub geſchehen/ zu welchem Ende ſie den Printzen von Conty gebetten/ bey jhnen perſoͤhnlich zuerſcheinen/ vnd zu præſidieren:
Jn dem aber derſelb mit ſeinem Herꝛn Bruder/ dem Printzen von Conty in der Landſchafft Guyenne ſich verdieffet/ vnd geſchaͤfftig gemacht/ kan er jhnen noch nicht willfahren.
Sonſten wolte man ins gemein darfuͤr halten/ der Coadiuteur vnd die Hertzogin von Chevreuſe halten den Vergleich ſonderlich auff/ weil ſie den Hertzogen von Orleans ſehr eingenommen/ bey welchem die Sach/ als einer von beyden Theilen erwehlter Mittels Perſon am meiſten hafftet/ vnd nicht hindertrieben/ ſondern befoͤrdert ſolte werden.
Endlich deliberirte das Parlament vber deß Koͤnigs Declaration ſo wieder den Printzen von Conde ergangen/ vnd beſchloſſe/ daß erwehnte Declaration der geſtalt verificiert vnd beſtaͤttiget worden/ wofern der Printz ſich innerhalb Monatsfriſt bey dem Koͤnig nicht wolte gehorſamblich einſtellen/ er als dann in das Laſter der Beleydigten Mayeſtaͤt gefallen ſeyn/ vnd zwar in deß Koͤnigs Perſoͤhnlicher Gegenwart/ erklaͤret vnd außgeruffen werden ſolle.
Deß Printzen von Conde Armee erzeigte ſich nicht ſo maͤchtig/ als ſie vor dieſem gehalten worden:
dann ob wohl der Zulauff anfangs ſehr groß geweſen/ vnd von Geld vnd Mannſchafft viel verſprochen worden/ wolte es doch bey Leyſtung ſehr weit fehlen.
Er mag wohl mehr Voͤlcker an der Zahl haben als der Koͤnig/ aber der Kern vnd die Wehrſchafft iſt vngleich.
Dannenhero/ dafuͤr will gehalten werden/ die newgeworbene Soldaten werden den Stich nicht halten/ ſondern vervrſachen/ daß ſich der Printz entweder in die euſſerſte Gefahr wage/ oder aber den innerlichen Krieg noch hefftiger fuͤhre/ wann er nemlich zu ſtarck verfolget/ zu den Extremitaͤten kommen ſolte/ ſich frembder Nationen Huͤlff noch mehrers zubedienen/ wozu die Spaniſche ſich gantz eyfferig erzeygen/ auch die Engellaͤnder genugſam Vrſachen zum Argwohn jhres Sinnes geben/ wann ſie nur ein veſten vnd gelegenen Orth zum Gaiſel/ Vnderpfand vnd Verſicherung haben koͤnten.
Das Schloß Heriſſon in der Landſchafft Bourbon haͤlt ſich mannlich vor den Printzen: die Beſatzung in Mouron erlegte zwey hundert Koͤnigiſchen an einer Muͤhl/ die ſie einnehmen wollen.
Das Schloß zu Dijon wehret ſich immer fort/ dahien iſt Don Stephano de Gamona mit dem Graffen von Tavanes in fuͤnff tauſend ſtarck zum Entſatz im Anzug.
Aber die Statt Roſchellen ſteth nun in deß Koͤnigs gaͤntzlicher Devotion, nach deme die Beſatzung in S.
Nicolas Thurn wieder jhren Commendanten ſchwuͤrig vnd vffruͤhriſch worden/ auch jhn vmbgebracht.
Dergleichen Schimpff zumeyden/ der Graff von Augnon ſich nach Bronage in die Sicherheit begeben; zumahl die Statt Anuilliers jhrem Commendanten auch das Liecht außgeblaſen.
Jnmittelſt hat ſich der Printz deß Schloſſes Tonna Scharante bemaͤchtiget/ vnd daſelbſt eine Schiffbruͤcke gelegt/ ſeine Voͤlcker zu paſſiern/ vnd zu repaſſieren.
Hie lagen beyde Armeen zween Tag gegen einander/ vnd thaͤten nichts als in der Erde wuͤhlen/ vnd ſich vergraben: den dritten Tag nahm das Waſſer vberhand/ vnd thaͤt den Printziſchen groſſes Vngemach.
Als nun der Graff von Harcour ſolches innen worden/ liß er den Printzen ein offentliche Schlacht anſagen/ welcher aber jhm Schertzweiſe geantwortet/ es ſtehe jhm nicht zu Ordre zugeben.
Vnder deſſen er aber das Waſſer Charante repaſſierte/ verordnet er ein ſtarcke Parthey Reutter/ deren jeder ein Muſquetierer hinder ſich auff dem Pferd hatte/ vnd lieſſe ſie vff die Koͤnigiſchen loßgehen/ die mit neun Squadronen heran kahmen: bey dieſem Treffen verlohr der Printz dreyſſig Mann/ vnd der Koͤnig an Todten vnnd Gefangenen zweyhundert.
Den acht vnd zwantzigſten Tag November wurd der Printz von Condé neben ſeinen Adhærenten in das Laſter der beleydigten Mayeſtaͤt erklaͤret/ alſo daß dz Parlamẽt gedachte Declaratiõ gut geheyſſen/ vnd durch Trompeten Klang in allen Gaſſen/ außblaſen laſſen/ woruͤber der gemeyne Mann ſich ſehr entruͤſtet/ alſo daß man den Præſidenten eben deßwegen wollen niedermachen/ vnd alles einem groſſen Tumult nicht vngleich geſehen:
doch ſolte der Printz einen voͤlligen Monat zu ſeiner Außſoͤhnung noch haben.
Aber der Cardinal hielte ſich dieſe Zeit vber zu Dinant, in dem Ertzſtifft Coͤlln/ vnd wolte nicht allerdings trawen/ in Franckreich wieder zukom̃en/ ob ſchon die Koͤnigin ſeiner laͤngſt wider begehret/ vñ deſſelben drey Favoriten/ nemlich den Graffen von Servien, den Tellier vnd den Lyonne, ſo bey dem entſtandenen Wetter newlich weichen muͤſſen/ zu jhren vorigen Stellen im geheymen Raht wider erfordett; welcher geſtalt ſie auch jhre Aempter nachmahlẽ verrichtet/ zu einem gewiſſen Zeichen/ daß der Cardinal Mazarin/ als jhr Abgott/ ſich auch wuͤrde gar bald bey der Koͤnigin wider einſtellen.
Dann er hatte die Veſtungen vff den Graͤntzen gegen den Niederlanden/ vnd wo das Hauß Oeſtereich oder Spanien an die Cron Franckreich gelangen moͤgen/ den jenigen laſſen anvertrawen/ die ſein Vorfahr auß nichts zu etwas gemacht hatte.
Auff daß nun der Cardinal Mazarin alle deß verſtorbenen Cardinals Richelieu Favoriten/ Freunde vnd Anverwanten zu ſeinem Willen vnd Dienſten haͤtte/ gab er bey der Koͤnigin/ als der Oberſten Regentin in dem Koͤnigreich vor/ wann ſie deß verſtorbenen Freunden vnd Dienern wolte die verliehene Aempter vnd Beneficien wieder entziehen/ wie gemeyniglich ein boͤſer Gebrauch in Franckreich geweſen/ daß man die Alten/ vnd offt ſehr Wohlbedienten abgeſchaffet/ vnd an jhre Stell nagel newgebackene/ ſie waͤren gleich drucken hinder den Ohren/ oder haͤtten den Schnabel noch gelbe/ herfuͤrgezogen/ wuͤrde es nicht nur groſſen Verdruß/ Wiederwillen vnd Schaden vervrſachen/ ſondern auch zu einer Empoͤrung/ heymlichen Verbuͤndnuß vnd Meuterey gelangen.
Die Koͤnigin lieſſe vmb deß gemeynen Beſtens willen jhr dieſen Vortrag gar wohlgefallen/ gedachte aber keines Wegs daran/ daß der Cardinal Mazarin vff oberzehlte Weiſe alles an ſich zoͤge/ vnd die Koͤniglichen Gnaden ſein eygen machete/ zumahl jedermaͤnniglich bekandt war/ daß die Königin im geringſten nichts vornahme/ aͤnderte oder thaͤte/ ohne ſeinen Willen vnd Wiſſen.
Vnd in dieſem Stuͤck vmb ſo viel mehr hatte Mazarin ein gewunnen Spiel/ weil der letzt verſtorbene Koͤnig den Wolff (den Cardinal Richelieu) mit beyden Ohren hielte/ vnd nicht erſinnen konte/ ob er jhn gehen laſſen/ oder halten ſolte/ mit gleicher Gefahr vnd Vnſicherheit.
Das mercketen deß Cardinals Richelieu Creaturen ſehr wohl/ darumb funden ſie kein andern Stuͤtzel jhres Gluͤcks/ als eben den Cardinal Mazarin/ den ſie ſonſten eben ſo wohl als andere wuͤrden dem ſchwartzen Caſpar gewuͤnſcht vnd gegeben/ ja ſelbſt in den Berg Ætna, den Weltweiſen Empedoclem zuſuchen/ geſtuͤrtzt haben/ wann er nicht dem vorigen Cardinal folgen/ vnd deſſen Creaturen beobachten ſollen.
Er hatte zwar in ſo kurtzer Zeit ſeiner Verwaltung vnd geheimſten Rahtſtelle nicht viel Creaturen machen koͤnnen; doch ſo viel erlangt/ daß er die nutzlichſte vnnd fruchtbahrſte Aempter den ſeinigen heim geſchantzet; die Ehre aber/ ſo gemeiniglich mit Gefahr verknuͤpffet iſt/ den Dollhirnigen vberlaſſen.
Wie er nun vff allen Nothfall ſich mit groſſer Baarſchafft verſehen/ vnd nicht nur in Rom ein groſſen Pallaſt erkaufft/ auch herꝛlich im Baw außgefuͤhret/ ſondern auch wuſte/ wo er den Nothpfennig greiffen ſolte/ oder von wannen derſelb jhm zu flieſſen moͤgte; alſo vnderhielt er in wehrendem ſeinem Außweichen ſeine beſte Correſpondentzẽ/ vñ brachte es ſoweit/ daß die Commendanten vff den Niederlaͤndiſchen Graͤntzen/ ſonderlich auch zu Sedan/ die Schluͤſſel zu deß Koͤnigreichs Eingang in Haͤnden behielten/ zu ſeinem Vortheil/ ſondern auch jhme vnder der hand Kriegsvoͤlcker wurben/ vnd zu ſeinen Dienſten in Bereitſchafft hielten/ biß er deren moͤgte vonnoͤthen haben.
Das XIII. Capitel.
Der Cardinal Mazarin kompt vff deß Koͤnigs Befehl mit einer Armee wider in Franckreich.
Deßwegen der Hertzog von Orleans vnd die Parlamenter vff deß Printzen von Condé Seyten tretten/ ein bittern Krieg zufuͤhren.
WJe nun das Parlament zu Pariß vernahm/ daß der Cardinal Mazarin mit einer Kriegs-Macht wolte in Franckreich wider kehren/ vnd bereyts zu Sedan waͤre/ macht es ein Schluß/ vnd erklaͤret den Cardinal mit allem ſeinem Anhang/ in das Laſter der Belaydigten May. vnd deß Verſtoͤrers der gemeynen Ruhe gefallen ſeyn/ darumb alle Kriegs- vnd Buͤrgerliche Amptstraͤger/ alle Schultheiſſen vnd Scheffen ſich demſelben mit gaͤntzlicher Macht widerſetzen ſolten/ ja jedermaͤnniglich ſolte nach jhme greiffen/ jhn zuliefferen.
Auch wurd beſchloſſen/ deſſelben Bibliothec vnd Mobilien zuverkauffen/ von welchẽ Gelde man zuvorderſt abſondern muͤſte hundert vnnd fuͤnfftzig tauſend Pfund/ vor den/ ſo jhn den Cardinal Mazarin lebendig oder tod dem Parlament liefferen wuͤrde/ dz vbrige moͤgte zu Abſtattung der Schuldẽ in Franckreich verwendet werden.
Es ſolte auch hiemit dem Thaͤter alles Verbrechen auſſerhalb wz wider die Koͤn. M. begangen waͤre/ vergeben ſeyn/ deßwegen man dennoch ſein Perdon auch ſuchen wolte.
Endlich ſo ſolten alle Beampten/ ſo den Cardinal laſſen durch paſſierẽ od’ demſelbẽ einigen Vorſchub mit Voͤlckern/ Convoy/ od’ ſonſtẽ geleiſtet/ in gleiches Laſter/ vnd gleiche Straff/ neben Verluſt jhrer Aempter gefallen ſeyn.
Weil auch kundbar worden/ daß bey dem Cardinal Mazarin zu Dinant vnderſchiedlicher Außlaͤndiſcher Potentaten Geſandtẽ erſcheinen/ vñ der ſelbe die Völcker zuſam̃en ziehe/ vmb in Franckreich zugehen/ als hat dz Parlament zu Pariß/ mit darzugehoͤrigen Collegien noch vor jetzigem Schluß jhm vorzukom̃en geſucht/ vnd in Gegenwart deß Hertzogen von Orleans vff ein newes reſolvirt/ gewiſſe Perſonen auß jhrem Mittel an den Koͤnig zuſenden/ vnd vnderthaͤnigſt anzuſuchen/ die vor dieſem ergangene Koͤnigliche Declaration wider deß Cardinals Mazarin Zuruckkunfft/ vor vnwiederrufflich vnd ewig zuerkeñen/ weil im widrigen Fall dem Koͤnigreich groſſe Gefahr vñ Vnruhe zuſtehen moͤgte.
Dieſem nach ſolten auch etliche Deputierte nach den Frontieren in Schampanien vnd Pickardey gehen/ vnd in allen Gubernamenten vnd Staͤtten/ ſo wohl das Kriegs/ als das Statt Volck/ oder Burgerſchafft betreffend/ mehrgedachten Cardinals Vornehmen/ auch hiengegen deß Parlaments hierauff gefaſte Reſolution anbringen/ auff daß in allem gute Verordnung beyrechter Zeit geſchehe.
Jm vbrigen kahme Bericht nach Pariß/ der Printz von Condé haͤtte abermahl mit dẽ Graffen võ Harcour ein ſtarckes Treffen gethã/ vñ dẽ ſelbigẽ obgeſieget/ der Koͤnigin Leibguardy gaͤntzlich nidergemacht/ vñ viel vornehme Stands Perſonẽ beyderſeits auffgeopffert.
Deß Printzen Armee lage zwiſchen beyden Waſſern/ der Scharante vnd Buthone ſehr vortheilhafftig/ alle Notturfft vngehindert võ d’See am Ruͤckẽ zuerlangen; nunmehr/ nach dem der General Marcin mit zwoͤlffhundert Pferden zu jhme geſtoſſen/ zwoͤlff tauſend Mann ſtarck.
Die Tractaten mit Spanien giengen wieder vff ein newes an/ vnd ſolte der Printz vor diß mahl fuͤnff mahl hundert tauſend Pfund/ vnd fuͤrters Monatlich hundert tauſend Pfund empfangen/ mit dem außdruͤcklichẽ Vorbehalt/ daß kein Theil ohne das andere mit Franckreich ſolte Frieden machen:
Wie dann der Ertzhertzog Leopold Wilhelm von der Cron Spanien befelcht worden/ in Franckreich einzubrechen/ es geſchehe gleich was geſtalt es immer ſeyn moͤge.
Der Hertzog von Longueville faͤhret mit ſeiner Kriegsruͤſtung in vnder Normandey immer fort/ vnd zwar vnder dem Schein/ als ob er ſich der Engellaͤnder Einfall ſelbiger Orten befahren muͤſte/ wie wohl man jhm von Hooff auß zuverſtehen geben/ es habe noch zur Zeit an demſelben Orth keine Gefahr.
Aber wegen deß Cardinals Mazarin Wiederkunfft in Franckreich gabe es allerhand Reden vnd Meynungen: zumahl gewiß war/ daß etliche Gubernatorn vff den Graͤntzen/ als beyde Marſchaͤlck de la Ferté, vnd Hocquincour, auch der Graff Broglio, vnd andere/ es mit jhme hielten/ vnd in zehen tauſend Mann zu Roß vnd Fuß zuſammen fuͤhreten/ welche bereyts bey Rhete ankommen/ vnd in deß Koͤnigs Dienſten ſolten gebraucht werden.
Weil deß Cardinals Mazarin Favoriten bey Hooff wieder in vorigen Dienſten ſtunden/ als hat der Marggraff von Chaſteauneuf vnd der Marſchalck von Villeroy, ſich von Hooff begebẽ.
Die Reichs Deputierte aber/ ſo auff der allgemeynen Verſamblung nacher Tours beſchrieben/ vnd Theils erſchienen waren/ bekahmen Ordre vom Hooff/ biß auff weitern Befehl nichts anzufangen; deßwegen ſich viel wieder nach Hauß begeben/ welcher geſtalt dieſelbe Verſamblung ſich auch zerſchlagen.
Bey Hooff erwartete man deß Cardinals Mazarin ſampt deſſen Voͤlckern mit verlangen/ nach deme der Koͤnig vff vielfaltiges Anhalten der Koͤnigin jhn wieder beſchrieben/ vnd in Patenten zu ſeinem Generaliſſimo vber die Kriegsvoͤlcker erklaͤret.
Dem Parlament aber zu Pariß kahm es ſehr frembd vor/ daß der Cardinal Mazarin ſolte bereyts mit ſeinen Voͤlckern zu Sedan ſeyn ankommen/ vnd den beyden Marſchaͤlcken Aumont vnd Seneterre nach dem Koͤniglichen Hooff vnd Feldlaͤger zu ziehen; vnd daß er noch mehr Teutſche Voͤlcker/ ſo der Churfuͤrſt von Brandenburg vnd der Hertzog von Newburg abgedancket/ vnd er alſo bald angenommen/ erwartete.
Es wurde aber der Cardinal vmb etwas entſtelt/ als er vernommen/ daß auß Befehl der Herꝛn General Staaden dieſelbe newe Voͤlcker zu Roterdam entwapnet/ die Officierer angehalten vnd die Schiffer gezwungen worden/ ſolche nunmehr wehrloſe Voͤlcker wieder nach Cleve/ vom Hollaͤndiſchen Boden zufuͤhren.
Der Hertzog von Orleans vermahnet den Printzen von Conde vnderdeſſen ſehr beweglich von ſeinem Vornehmen abzuſtehen; hiengegen den Koͤnig gebeten/ den Cardinal auß dem Koͤnigreich zulaſſen; gleichwol bleibt es darbey/ daß der Koͤnig jhn Cardinal Mazarin zu ſeinem Oberſten Feldherꝛn erklaͤret jhme viel Geld vbermacht/ auch mit ſeinen zuſammen gebrachten Voͤlckern ſchleunig in Franckreich zukommen befohlen.
Hiengegen hat der Koͤnig in Spanien/ auff deß Printzen von Conde Bitt/ welches zuvor der Koͤnig nicht erlangen koͤnnen/ den Hertzogen von Guiſe, der ſich den vffruͤhriſchen Napolitanern wollen zum Haupt geben/ ſeiner Gefaͤngnuß entlediget/ auff daß er das Generalat fuͤhre/ weil dann nun der Cardinal Mazarin mit Gewalt in Franckreich einbricht/ vnd bereyts vmb Retel ankommen/ ſiehet es daſelbſt einem allgemeinen Vffſtand nicht vngleich.
Deß Cardinals Freunde verlaſſen Pariß/ vnd verfuͤgen ſich nach Hooff/ aber das Parlament wiederhohlt ſein vorigen Spruch vnd Schluß wieder den Cardinal vnd deſſen Anhang.
So iſt der Hertzog von Nemours vber Oſtenden nach Bruͤſſel/ von dannen er zu deß Printzen Voͤlcker im Luͤtzelbuͤrger Land gehet/ jhnen friſchen Sold zu bringen.
Bey ſo geſtalten Sachen wolte der Hertzog von Orleans nicht gar ſtill ſitzen theylet Patenten auß/ vnd wolte ſeine Voͤlcker/ ſo juͤngſt vmb Nemours vnd Montargis gelegen/ biß an zehen tauſend Mann verſtaͤrcken/ vnder dem General Commando deß Hertzogen von Beaufort.
Es hatte zwar der Koͤnig an den Statt Oberſten geſchrieben/ keine Werbungen in der Statt zudulden/ auch nicht in deß Hertzogen von Orleans Namen/ welcher Koͤnigliche Befehl offentlich gehalten/ aber heymlich vbertretten wird.
Jhre Koͤn.
Hoheit tractieren ſtarck mit dem Hertzogen von Longueville, ob er ſeine Truppen/ ſo vnder dem Vorwand eines Einfalls auß Engelland er in Vnder-Normandey geworben/ auch wieder den Cardinal wolte gebrauchen laſſen.
Vnd iſt der Graff von Tavanes mit ſechs tauſend Mann/ vnder deß Printzen Namen/ wie auch andern Spaniſchen vnd Lothringiſchen Voͤlckern im Anzug/ ſich mit deß Hertzogen von Orleans Armee zu conjungieren/ zumahl derſelbe ſolches in eyl entbothen.
Dieſes vnerachtet kehret ſich die Koͤnigin wenig daran/ ſondern beharret ſt’eiff in jhrem Vornehmẽ/ als welche den Koͤnig gantz eingenommen/ vnd die Staats Sachen in jhrer Diſpoſition hat/ wie dañ auch der Cardinal mit ſeinen Rahtſchlaͤgen ſich allenthalben mercken laͤſt: derſelb war zu Außgang deß Jahrs mit ſeiner Armee/ ſo in drey tauſend Pferden vñ drey tauſend Fuß gaͤngern voͤllig beſtunde/ nebẽ vier Stuͤck Geſchuͤtz/ die er auß der Veſtung Sedan mit ſich genommen/ gegen dem Koͤniglichen Feldlaͤger in vollem Anzug:
Manicamp fuͤhrte den erſten Hauffen/ Navaille den hellen Hauffen/ vnd Hocquincour den Nachtrab/ vber die Seyne bey Noyent, ohnerachtet der Hertzog von Orleans, vnd das Parlament zu Pariß ſich eyfferig bemuͤhet/ ſolches zuverhindern.
Der Cardinal gieng bey Gyen vber die Loire, eylends nach dem Koͤnig/ deßwegen ſich der Hertzog von Orleans auch fuͤr die Printzen erklaͤret/ allermaſſen das Parlament in Languedock/ vnd andere mehr gethan/ alles zu einem weitlaͤufftigen Vnweſen/ vnd blutigen einheymiſchen Kriege.
Zu Libourne wurd eine Conſpiration wieder den Printzen võ Condé entdeckt/ daß/ dafern er ſeine Retirade, als er geſinnet geweſen/ dahien genommen/ er allda arreſtiert/ vnd dem Graffen von Harcour vberlieffert werden ſollen; deßwegen der Printz die Jnwohner wehrloß gemacht/ vnnd die vornehmſte Thaͤter am Leben ſtraffen laſſen.
Hie kompt der Cardinal Mazarin wieder nach Hooff/ vnd wurd ſehr wohlempfangen/ zumahl der Koͤnig jhm zwo ſeiner Gutſchen entgegen geſchickt.
Die von dem Parlament zu Pariß wieder jhn ergangene Vrtheil/ durch welche ermelter Cardinal in das Laſter der Beleydigten Mayeſtaͤt erklaͤret war/ ließ der Koͤnig vffheben vnd caſſieren/ nahm jhn in ſeinen Schutz/ vnd verboth bey Lebensſtraff/ nichts feindliches wieder denſelben vorzunehmen/ ſo gar/ daß auch die Jnwohner zu Poictiers, wo das Koͤnigliche Hoofflager iſt/ von allen nachtheiligen Diſcurſen wieder jhn abgemahnet worden.
Auff daß nun der Hertzog von Longueville ſich zu den Koͤnigiſchen ſchluͤge/ trug man jhm an das Conſtabel Ampt/ welches die allerhoͤchſte Ehr vnd Macht iſt nach dem Koͤnig ſelbſt/ mit dem Gubernament vber den Havre de grace auch ſolte er immediatè die nechſte Stell nach den Koͤniglichen Printzen vnder den Fuͤrſten haben/ wann er ſich nur deß Printzen von Conde Haͤndeln wolte entſchlagen.
Der Hertzog von Orleans ſchickte in Langedock zweymahl hundert tauſend Pfund/ fuͤnff tauſend Mann zuwerben; er nahm auch zwoͤlff mahl hundert tauſend Pfuͤnd von den Koͤniglichen Gefaͤllen zu Pariß zu Verſtaͤrckung vñ Vnderhaltung ſeiner Voͤlcker/ denen er den Orth Guyen zum Muſterplatz verordnet/ zu Straff derſelbigen Jnwohner/ weil ſie dem Cardinal in ſeinem Zug nach dem Koͤniglichen Hooff allen Vorſchub erwieſen/ vnnd den Paß vber die Loire geſtattet.
Der Hertzog von Rohan ließ dem Printzen zu Dienſte dem Biſchoff zu Angiers die Statt-Thor verſperren/ vnd den Koͤniglichen General Leutenant in Verhafft nehmen/ das Schloß Angiers mit Kriegsnotturfft wohl verſehen/ vnd auff die vom Hertzogen von Orleans empfangene Ordre, alle Koͤnigliche Gefaͤll zu Angers, zu der Fleche, zu Pont à Ce, vnd andern Orthen mehr/ mehr Voͤlcker zuwerben/ vnd wieder den Cardinal zugebrauchen/ auffheben/ wie er dann in kurtzem zwey tauſend Mann vffgebracht/ auch den Graffen von Rieux, deß Hertzogen von Elbœuf zweyten Sohn/ mit einer groſſen Anzahl vom Adel auß Bretanien vff deß Printzen Seite gebracht.
Wie ſich nun das Parlament zu Pariß verſaml lete/ wurd in Beyſeyn vnd Gegenwart deß Hertzogen von Orleans eine Supplication, ſoͤ der Printz von Conde einlegen laſſen/ verleſen/ in welcher erinnert vnd dar gethan wurde was maſſen deß Cardinals Mazarin Wiederkunfft jhn genugſam juſtificirte/ daß er die Waffen ergriffen/ die allein wieder den Cardinal/ vnd gar nicht wider deß Koͤnigs Dienſten gerichtet waͤren/ mit Bitt/ wegen der juͤngſt ergangenen Declaration wieder ſeine Perſon vnnd die ſeinige nicht zu exequiren, er wolte ſich deß Hertzogen von Orleans vnd deß Parlaments zu Pariß Ordre vnderwuͤrffig gemacht hatten/ vnd derſelben beſtermaſſen paritren; welches jhme verwilliget worden.
Bey dieſer Verſamblung wurde ferner beſchloſſen/ daß dem Hertzogen von Orleans erlaubt ſeyn ſolle/ ſich der Koͤniglichen Gefaͤll/ zu Werbung vnd Vnderhaltung benoͤthigter Voͤlcker wieder offterwehnten Cardinal Mazarin zugebrauchen, vnd daß ſein/ deße Cardinals Bibliotheck Stuͤckweiß/ dafern ſie nicht vber Haupt vmb neuntzig tauſend Pfund zuverkauffen waͤre/ ſich ſolte begeben.
Es wurde auch die Graͤffin von Harcour vnd deß Telliers Weib auß Befehl deß Hertzogen von Orleans von viertzig Soldaten ſeiner Guardy angehalten/ vnd in das Statt-Hauß gefuͤhret.
Vmb eben dieſe Zeit wurd eine gefaͤhrliche Conſpiration vnder einem leichtfertigen Poͤbel in Pariß entdeckt/ davon der Thaͤter vnd Vhrheber Theophile ergriffen/ vnd in die Baſtille geſetzt worden.
Dieſer hatte jhm neben ſeinem Anhang vorgenommen/ an vnderſchiedlichen heymlichen Orthen der Statt Fewer einzulegen/ deß Zeughauſes/ vnd der Baſtillien ſich mit Liſt zubemaͤchtigen/ vnd darauff eine Republick oder gemein Regiment in der Statt auffzurichten.
Bey jhm fand man vnderſchiedliche Brieff mit Ziffern geſchrieben/ darumb nach dem Vrſprung dieſes grewlichen Vornehmens ſtarck gefragt wird.
Das XIV. Capitel.
Warnung an den Hertzogen von Longueville, daß er ſich nicht in dieſe gegenwertige Vnruhe in Franckreich einmiſche.
DVrleuchtiger/ Hochgebohrner Fuͤrſt/ Gnaͤdiger Herꝛ/ ꝛc. Dieweil E. F. D. ich angebohrner Vnderthan/ Ayd vnd Pflicht halben/ auch durch die Natur ſelbſt gezwungen vnd bewegt werde/ deroſelben zu allen gehorſamen Dienſten gewertig zu ſeyn/ vnd alle meine Gedancken/ Thun vnd Laſſen nechſt Gott/ dahien zurichten/ daß E. F. D. ich das jenige rahts/ was ich bey mir befinde deroſelbigen am nutzlichſten/ vnd zu jhrer Vnderthanen Heyl vnd Wohlfart am dienlichſten vnd vortraͤglichſten zu ſeyn.
Als hab ich bey dieſem ſchwebenden Kriegs-Weſen/ in welches E. F. D. von beyden Partheyen will gezogen werden/ nicht vmbgehen ſollen/ auch vor meine Perſon ſo viel zuthun/ als mir muͤglich/ damit nicht ich allein in dem alle andere geſchaͤfftig vnd bemuͤhet ſind/ muͤſſig vnd ſtillſitze/ ſondern E. F. D. meine getrewe Dienſte vnd Wohlmeynung vnderthaͤnig zuvernehmen gebe/ vnd bezeuge/ was fuͤr herꝛliche vnd groſſe Wohlthaten ich beneben andern Vnderthanen vnder E. F. D. Schutz vnd Schirm empfangen habe.
Weil aber Zubefoͤrderung dieſes Wercks vnd Vorhabens E. F. D. etliche mit Wehr vnd Waffen/ etliche mit gutem Raht beyſpringen/ oder in Bereytſchafft ſolches zu leyſten ſich befunden/ ſo will ich vor meinen Theil vnderthaͤnig gebetten haben/ es wollen E. F. D. im beſten vernehmen/ wann ich dißfals mir der andern Meynung nicht durch auß gefallen laſſe/ ſondern derſelbigen in Vnderthaͤnigkeit eine trewe Warnung thut vnd Erinnerung/ in welcher ich auß viellerley beweglichen vnd anſehenlichen Vrſachen das Gegenſpiel rahte/ vnd vielleicht als eine newe Caſſandra mit kurtzen Worten zuverſtehen gebe/ wie hoch vnd wichtig das Werck iſt/ mit welchem E. F. D. ſich beladen moͤgten/ vnd vielleicht darinnen vertieffen: vnd zwar koͤnte ich vor meine Perſon anderſt nicht darfuͤr halten/ dann daß E. F. D. ich Trewloß vnd Meynaydig wuͤrde/ wann ich nicht auch das meine zu dieſem Werck thaͤte.
Es haben E. F. D. von jhren Anherꝛn vnd Vorfahren ein hohen Stand in dieſem Koͤnigreich/ auch Land vnd Leuthe/ Herꝛlichkeit vnd Ehr zugenuͤgen erhalten/ vnd durch Gottes ſonderbahre Schickung ſich mit einer Koͤniglichen Princeſſin vermaͤhlet; bevoraber durch dero Tugend/ Trew vnd Dienſten ein ſolches Gubernament erworben/ das keinem andern an Herꝛlichkeit in dieſem Koͤnigreich zu weichen Vrſach hat.
Alſo daß ich nach meiner Wenigkeit nicht ſehe/ was E. F. D. ſolte manglen zu allem vnd voͤlligem Genuͤgen.
Es finden ſich zwar vff der Printzen Seiten ſehr viel vnd wichtige Vrſachen/ warumb E. F. D. zu jhrer Parthey ſolte tretten; aber auch nicht weniger/ noch geringer Nachdencken/ vor deß Koͤnigs Parthey.
Dann erſtlich iſt die Schwaͤgerſchafft/ vnd beyderſeits Kinder auß Koͤniglichem Gebluͤth ſo ein ſtarckes Band/ daß es auch ohne Wort ſtarck ruffet/ ob ſchon die Koͤnigliche Princeſſin vnd Gemahlin verſummete/ zumahl man ſonſten ſagt/ die Nachtigall vff dem Hauptkuͤſſen im Bette hab ein lieblichen vnd beweglichen Geſang.
Es folget aber darumb nicht/ daß ein jeder Schwager deß andern Sinn annehme; vnd ſolte weit beſſer ſtehẽ/ da der Printz von Conde, als ein junger Herꝛ/ dem Hertzogen von Orleans nicht vorgreiffen wollen/ oder bey E. F. D. wohlhergebrachtem Alter Rahtgeſchoͤpfft haͤtte.
Dann der Hertzog von Orleans nach deß Koͤnigs Bruder dem Hertzogen von Anjou freylich der nechſte Erbe iſt zu dieſer Monarchey/ zumahl auch von dem letzt verſtorbenen Koͤnig/ als ſeinem anweſenen leiblichen Bruder/ zum fuͤrnehmſten Verwalter dieſer Cron in dem letzten Willen vnd Teſtament verordnet iſt.
Welcher geſtalt jhme vor allen andern geziemet/ vnd Pflichthalben/ auch wegen kuͤnfftigen nutzlichen Faͤllen/ oblieget/ ſich der Regierung anzumaſſen/ vnd die Fehler bey derſelben zuverbeſſern.
Da nun dieſer Hertzog an ſeinem Orth bey dem Ruder vnd Parlament bleibt/ halten verſtaͤndige Leuth darfuͤr/ der Printz von Conde haͤtte dieſem nicht ſollen vorgreiffen.
Vnd bin verſichert bey mir ſelbſten/ daß E. F. D. jhren Raht nimmer beygetragen/ als zu andern Mitteln/ die nicht vff das euſſerſte hienauß lauffen/ auff daß man beyzeiten wiederkehren moͤge.
E. F. D. ſind die jnnerliche Kriege in Franckreich mehr dann zu wohl auß den Hiſtorien bekand; ſo haben ſie auch ſelben in ſolchem hergebrachten Alter genugſam geſehen vnd erfahren/ wo gemeyniglich dergleichen Haͤndel hinauß lauffen/ vnd daß es gar nicht außgerichtet iſt mit einem Heroiſchen Gemuͤth/ wann kein rechtes Abſehen die Staͤrcke leytet.
Der Monarch in Griechenland Agamemnon muſte vor Eroberung der Statt Troja ſelbſt bekennen/ daß ein alter abgelebter Neſtor mit ſeinem guten Raht jhme mehr vortraͤgliche waͤre zu ſeinem Sieg vnd Triumph/ als viel dollkuͤhne Ajaces.
So befand ſich auch in der That/ daß Ulyſſes durch ſeine Liſt vnd Rencken eben ſo viel/ vnd mehr verrichtet/ als jener mit ſeiner ſtarcken Fauſt vnd mit ſeinem vnerſchrockenen Hertzen.
Vnd iſt der Natur/ auch geſunden Vernunfft weit aͤhnlicher/ daß ein ſiedendes Gemuͤth ſich laſſe von einem kalt ſinnigen abkuͤhlen/ als daß ein hohes Alter ſich von einem eyfferigen jungen Bluth laſſe erhitzen.
Jch gedencke nicht gern deß jenigen Schimpffs/ der E. F. D. neben den beyden Koͤniglichen Printzen iſt begegnet/ als man ſie gefaͤnglich anhielt/ hienſchleppet/ vnd wider jhre Wuͤrde im Havre de grace einem nicht genugſamen Capitain zuverwahren gegeben/ zumahl ich lieber ſehen wolte/ daß dieſelbe Wund ſich gaͤntzlich heylete/ vnd auch keinen Schein oder Striemen in E. F. D. Gedaͤchtnuß hinderlieſſe/ als daß ich ſie wieder ſolte auffreiſſen/ oder nur mit Reden wider friſch machen.
Vnd iſt nicht ohne/ das Frantzoͤſiſche Gebluͤth kan dergleichen Sachen ſchwerlich vngerochen laſſen/ vnd ſolte es gleich Leib/ Gut/ Ehr vnd Blut koſten.
An weme aber ſich raͤchen?
Der Koͤnig iſt deß Handels vnerfahren vnd vnſchuldig; kan vielleicht nach ſeinem hohen beywohnenden vnd bluͤhenden Verſtand den Fehler wohl mercken/ aber noch nicht verbeſſern.
Darumb auch zu hoffen/ er werde mit der Zeit eines jeden Dienſt vnd Verhalten wiſſen zuerkennen.
Solte dann die Rach vff die Koͤnigin gerichtet werden/ ſo iſt es doch nur ein Weib/ deren Regierung vielleicht Morgen vffhöret/ nach deme ſie hienunder/ nach Maß der Koͤnig mit ſeinem Alter vnd Anſehen auffgehet.
Vnd konte ein ſo vnzeitige Rach/ wie billig vnd rechtmaͤſſig die auch ſeyn moͤgte/ den Koͤnig ſelbſt hernach betruͤben vnd verreytzen.
Jſt derowegen der Cardinal Mazarin noch vbrig/ welcher die Koͤnigin/ vnd durch dieſelbe das gantze Weſen regieret.
Wann aber die Parlamenter/ ſonderlich das zu Pariß/ vor allen Frantzoſen an Witz vnd Verſtand herfuͤr leuchten/ auch Recht vnd Gerechtigkeit erkennen vnd handhaben/ vnnd hierin E. F. D. vor vnſchuldig vrtheiln/ vnd ſolches allem Volck kund thun; hiengegen aber den Cardinal Mazarin bey jedermaͤnniglich verhaßt machen/ vñ auß dem Koͤnigreich verbannen/ ja auff deſſen Kopff gewiſſe Summen Geldes ſetzen/ ſo iſt die Rach bereyt vollendet/ biß ſie im Werck zu ſeiner Zeit auch vollzogen wird.
Vnd wann Cicero ſagt/ der einige Caton mit ſeinem Beyfall gelte bey jhme mehr/ als aller der andern/ wie viel auch deren ſeyn moͤgten/ ſo koͤnnen E. F. D. weit beſſer ſagen/ der Parlamenter Anſehen/ Beyfall vnd Spruch gebe jhro allen Genuͤgen.
Vnd geſetzt/ es koͤnte der Cardinal Mazarin ſolcher geſtalt geeuſſert werdẽ/ daß er auch in Verhafftung kaͤme/ oder gar den Kopff vff dem Geruͤſt lieſſe; ſo waͤre es dennoch nur ein Frembdling vnd ein Sicilianer/ mit E. F. D. im geringſten nicht zuvergleichen.
Die Hertzogin von Enguillon neben etlichen wenigen andern/ hatten zwar das Fewr helffen anlegen/ vnd vffblaſen/ nach jhrem groſſen Vnverſtand/ auß lauter Vnmuth vnd Verdruß/ daß jhre Hoffnung von dieſem oder jenem Heuraht in Brunnen gefallen; Man kan ſich aber an ſolchen Leuthen nicht beſſer raͤchen/ als mit der Gedult/ wañ man jhnen ein Anſtoß ſetzt/ da ſie vnbeſonnener Weiſe anlauffen/ vnd ſich ſelbſt ſtuͤrtzen:
Zumahl dann jhnen Qual genug geſchicht/ daß ſie ſich in jhrer Rechnung betrogen finden/ vnd wie ein boͤſer Hund/ an ſeiner eygenen Ketten nagen vnd zoͤrnen.
Der Cardinal Mazarin erweiſet ſolches Stuͤcklein in allem ſeinem Thun/ vnd achtet keines Schimpffs/ deren jhm gleich wohl ſo gar viel begegnen/ nicht daß er vnempfindlich/ oder vergeſſen waͤre/ ſondern daß er alles biß zu ſeiner Zeit weiß zu ſpahren/ wann andere meynen/ es ſeye laͤngſt Graß druͤber gewachſen.
Vnd geſetzt/ es erhalte die Printziſche Parthey die Oberhand/ der Cardinal doͤrffte zu ewigen Tagen nicht wieder nach Hooff/ noch in das Koͤnigreich kommen/ jhm werden alle ſeine Aempter vnd Gubernamenter entzogen; die Koͤnigin muͤſſe ſich der Regierung gaͤntzlich entſchlagen/ vnd in jhrer Schloͤſſer einem oder Witwenſitz die Einſamkeit bawen/ alſo daß die Printzen vnd Hertzogen wieder zu dem Koͤnig nahen/ vnd jeder ſeine Stell nach gebuͤhr vertretten moͤge:
was ſolten wohl E. F. D. mehr zugewarten haben/ als das ſie jetziger Zeit beſitzen? oder ſolte ein grawes hoch anſehnliches Haupt einem jungen Printzen lieber wollen vffwarten vnd Danck wiſſen/ als dem Koͤnig ſelbſten.
Es befinden ſich auch kein vnkluge Maͤnner/ die der Mazariniſchen Parthey vielleicht weniger zugethan/ als der Printz von Condé ſelbſt/ ſo in Beleuchtung deß Printziſchen Handels zwar eines billigen/ aber auch das andere verwerffen vnd tadeln.
Dann dem Printzen gebuͤhrt vor allen Dingen eine hohe Stell bey Verwaltung deß Koͤnigreichs/ ziembliche Ehren Aempter/ vnd was ſonſten ein ſolcher Stand erfordert.
Wann aber der Printz allen Gewalt an Veſtungen vnnd Gubernamenten/ alles Anſehen bey dem Poͤbel vnnd Kriegs-Volck an ſich ſucht zubringen/ kan er den Verdacht vnd Argwohn nicht wohl meyden/ als trachte er bey dem Koͤnig mit Gewalt zuerhalten/ was der Cardinal mit Schleichen hat gewunnen.
Man hat wohl mehr dann hundert Exempel/ deß Sejani bey dem Tacito zugeſchweigen/ daß der Luſt je groͤſſer worden/ gleich wie der Durſt bey den Waſſerſuͤchtigen/ vnd der Geitz bey den Reichen/ vnd mancher immer fortgeſtiegen/ wann er vnder deſſen kein Fehltritt gethan/ vnd gehlingen zu Boden gefallen/ biß er an die Cron geruͤhret/ vnd dieſelbe ergreiffen koͤnnen.
Zu welchem Vorhaben E. F. D. viel zugerechten Sinn fuͤhren/ vnd nimmermehr gehellen konten.
Vor allen Dingen aber iſt wiederſpenſtig/ daß hiedurch der Spanier in das Koͤnigreich gefuͤhret/ vnd jhme Lufft gemacht wird/ auff daß er ſeinen erlittenen Schaden bey Rocroy vnd Lenßraͤchen moͤge.
Haben dann dieſelbe redliche Frantzoſen/ ſo mit jhrem Blut der Spanier Einfall hindertrieben/ vnd mit jhren todten Leibern vnſer Bollwerck worden/ deß wegen gefochten/ auff daß das Burgundiſche Creußtz ſich mit den Lilien vermiſche/ biß es dieſelben gar vertilge/ oder verſchlinge/ wie es zu den Ligiſtiſchen Zeiten im Werck geweſen.
Vnd was werden die Printzen hiemit endlich außrichten/ als daß die ſo gar theur erworbene Orth alle wieder verlohren gehen/ vnd wir den Spaniern noch etliche Haupt-Veſtungen einraumen/ vns in das kuͤnfftige nur deſto aͤrger zu plagen? dann es werden die Spanier entweder vnſer gar Meiſter/ welcher geſtalt den Printzen ein weit ſchwehreres Joch bereytet iſt/ oder bey vnſerm truͤben Waſſer nur fiſchen/ ſo wird doch die Cron vnd die Frantzoͤſiſche Herꝛlichkeit dadurch geſchmaͤhlert/ welche die Koͤnigliche Printzen vor allen vnd jeden Frantzoſen zu vermehren ſchuldig ſind.
Muͤſſen ſie dann nach erlangtem jhrem Zweck ſelbſt wider der Spanier Vbermuth ſtehen vnd fechten/ ſo beſchmuͤtzen ſie ſich mit dem leydigen vnd verruchten Laſter der Vndanckbarkeit:
Zumahl bekant iſt/ daß der Spanier nicht weicht/ ſonderlich da er Recht oder Vnkoſten zuſuchen vnd vorzuwenden hat/ wie er ſolches in dem Mantuaniſchen Krieg/ vnd an der Vnder-Pfaltz genugſam erwieſen.
Es iſt nicht mit dem Spanier bewand/ wie mit einem trewen Nachbarn/ der eine Wand/ oder ein Baw hilfft einreiſſen/ dem Brand zuſtewren/ vnd wiederbawen/ wann dem Vbel geſtewret worden; ſondern er ſucht auß eines andern Schiffbruch jhm ein Naͤhen zu zimmern.
Auch iſt ſeine Huͤlff vngewiß vnd vntrew/ die er zuruck fordert/ wann jhm anderwertlicher Nutzen begegnet/ welches der Hertzog von Orleans bey Lebzeiten deß vorigen Koͤnigs etliche mahl erfahren/ aber auch den Spaniſchen Hochmuth/ vnd deroeyteles Verſprechen in die laͤnge nicht ertragen koͤnnen.
Da nun vff der andern Seiten der Koͤnig E. F. D. ſehr ſchoͤne Conditionẽ vorſchlaͤgt/ vnder welchen ich die allerfuͤrnehmſte halte/ daß E. F. D. Standvnmittelbar nach den Printzen von Koͤniglichem Gebluͤth ſoll geſetzt werden/ welches eine rechtmaͤſſige Staffel zu der Cron ſelbſten/ wann mit der Zeit die Koͤnigliche Nebenſtaͤmme ſolten abgehen/ wie dann deren nicht wenig in vorigen Zeiten ſind verdorret vnd verloſchen/ vnd noch juͤngſt der Graff von Soiſſons ſeinen Stamm geendiget hat: Darbey noch ein andere neben Staffel von E. F. D. Gemahlin nicht zuvergeſſen.
Den zweyten Vortheil meynte ich nicht zuverwerffen/ daß das Gubernament vber die Normandey auch E. F. D. Sohn ſolte verſchrieben werden/ welches der Voraͤltern Dienſte/ vnd eygene Tugend auch wohl kan erwerben.
Aber das dritte Stuͤck/ nemlich das Conſtabel Ampt iſt bey dieſen zerruͤtteten Zeiten ſehr beſchwerlich/ vnd koͤnte ohne Widerwillen nicht gefuͤhret werden/ zumahl der Cardinal Richelieu zu ſeiner Zeit ſolche hohe Aempter vorſaͤtzlich abgeſchaffet vnd vnderdrucket/ damit ſie wegen jhres zumahlgroſſen Anſehens vnd Gewalts dem geheymen Raht bey Hooff nicht im Wege ſtuͤnden; welcher geſtalt dieſer Cardinal von ſeinem Anſehen nichts beſchneiden/ vnd einem andern zulegen wuͤrde.
Allein iſt nachdencklich/ daß dieſe Offerten nicht eben von dem Koͤnig/ ſondern von dem Cardinal Mazarin kommen/ der noch ſelbſt alles moͤgte auffſtoſſen/ vnd kein Buͤrgen kan ſtellen/ daß der Koͤnig ſolches alles in kuͤnfftigen Zeiten veſthalten werde/ nach deme jetziger Zeit alle erdenckliche Mittel ſich ſuchen/ der Printziſchen Parthey ein Abbruch zuthun: gleich wie man den Stecken hienwirfft/ wann man vber den Graben kommen iſt:
Jm vbrigen koͤnten die Printzen ſich nicht vnbillig beklagen/ wann E. F. D. vff deß Koͤnigs Seite ſtuͤnden/ ſie waͤren in der euſſerſten Noth verlaſſen/ vnd gleichſam verrahten worden/ vnd moͤgten ſolches in das ſchwartze Regiſter ſchreiben/ auch Kinds-Kindern gedencken/ wie dann die Faͤlle/ ſonderlich in groſſen Haͤuſſern/ ſich wunderſam begeben.
Es werden aber E. F. D. ohn mein ferneres Erinnern/ zweyffels frey jhr ſelbſt zu Gemuͤth ziehen/ daß die allerhoͤchſte Pflicht vff die Wohlfart deß Vatterlands vnd der Cronen Hoheit gerichtet iſt/ da dañ freylich beyde Partheyen eben dieſen Zweck vorgeben/ aber vff vngleichem Wege ſuchen/ vnd jhren Sachen ſolchen Schein wiſſen zugeben/ daß ein kluger Mann groſſe Muͤhe hat/ das beſte herauß zuklauben/ vnd dannenhero Vrſach nehmen kan/ ſein Vrtheil vff zuziehẽ/ biß die Begebenheiten der Haͤndel/ vnd der Zeit Lauff ein mehres Liecht mit ſich bringt/ auff daß er nicht etwann ds Parivat Abſehen dem gemeynen Beſten vorziehe.
Vnd weil beyde Partheyen E. F. D. ſuchen an ſich zubringen/ bezeugen ſie ſelbſt/ jede an jhrem Orth/ daß E. F. D. der Wage den Außſchlag geben koͤnte/ welcher aber nimmer beſſer geſchehen kan/ als wann beyde Partheyen ſich vergleichen/ vnd vor Halßſtarrigkeit bey den Tractaten huͤten/ ob der dritte Vnpartheyiſche deß einen Vbermuth ſtraffen wurde.
Jn dem letzten Teutſchen Krieg haben wir ein merckliches Exempel an dem Churfuͤrſten in Sachſen/ der/ wie der Außgang erwieſen/ ſehr vbel gethan/ daß er nach deß Koͤnigs in Schwedẽ fruͤhzeittigem Todt/ ſeine Waffen vff die eine Seit geſchlagen/ vnd dardurch die andere Parthey in Grund gerichtet/ welche aber auß der Noth ein Tugend gemacht/ vnnd auß der Verzweiffelung wieder ſich herauß gewicklet.
Dann haͤtte derſelbe Churfuͤrſt ſeine Waffen vffrecht gehalten/ vnd den Kayſer ſo wohl als die Schweden zu einem Friede genoͤthiget/ ſo waͤre Pommern in der Schweden Macht nicht blieben/ vnd die Kayſeriſche Parthey zu einem ſolchen ſchaͤdlichen Frieden nicht gezwungen worden:
Zumahl Schweden ſich mit einem geringen vergenuͤget/ vnd das Elſaß am Hauß Oeſterreich geblieben/ auch die Geiſtliche Guͤtter der Kirchen vnvergeben waͤren.
So bald aber Sachſen ſich vbereylen/ vnd vff die Kayſeriſche Seiten lencken laſſen/ muſte das Spiel wieder vff ein newes angehen/ als haͤtte man Oel ins Fewer gegoſſen.
Vnd was werden E. F. D. vor ein vnſterbliches Lob bey der Poſteritaͤt/ auch bey den kriegenden Theilen ſelbſt erwerben/ wann ſie die Edle Landſchafft der Normandey in Ruhe erhalten/ wieder der Engellaͤnder vnd Spanier Einfall beſchuͤtzen/ vnd in ſolche Bereitſchafft ſtellen/ daß jhrentwegen ſich die Gemuͤther wiederumb verſoͤhnen/ vnd dem Koͤnigreich die vorige Ruhe goͤnnen werden? den Printzen wird ſolcher geſtalt alle Vergnuͤgung bey Hooff geſchehen/ ſie werden ſelbſt nachgeben/ nur auß der Gefahr vnd Noth zukommen/ der Koͤnigliche Hooff kan nicht immer zuſehen/ daß der Feind weiter komme/ die Parlamenter werden jhr Anſehen vnd Wuͤrde ins Mittel ſetzen/ der Koͤnig wird die Augen dermahl eins oͤffnen/ vnd ſeinem Volck gnaͤdig ſeyn/ welches groſſe Gluͤck alle vnd jede trewe Frantzoſen E. F. D. allein/ nechſt dem lieben Gott dancken ſollen.
Das XV. Capitel.
Schreiben/ eines Parlaments Verwandten an einen trewen Freund/ wegen deß jetzigen Zuſtands in Franckreich.
LJeber Herꝛ vnd wehrter Freund/ ꝛc. Jn was vor Vnheyl wir ſchweben/ darff ich nicht melden/ weil die Waſſerfluthen vber gantz Franckreich ergehen/ doch an einem Orth mehr/ als an dem andern anſchlagen vnd verderben.
Vns gebuͤhret nach dem Vrſprung vnſers Jammers zuſehen/ vnd denſelben zuverſtoſſen/ ſintemahl die bißher gefuͤhrte Pflaſter vnnd Artzneyen die Kranckheit nicht recht angreiffen/ oder den Leib je laͤnger je matter vnd ſchwaͤcher machen/ als wolte er in Stuͤck zerfallen/ vnd den Geiſt auffgeben.
Dieſer Tagen kamen mir ohngefehr etliche Schartecken von dem Ligiſtiſchẽ Vnweſen in die Hand/ vñ fuͤrnehmlich/ daß ſelbiger Zeit drey Partheyen in Franckreich entſtanden/ deß Koͤnigs/ der Hugonotten vnder dem Koͤnig von Navarra, vnd der Guyſen vnder dem Koͤnig auß Spanien.
Wie man nun von geſchehenen Sachen gar leichtlich vrtheilen kan/ alſo beſonne ich mich/ Koͤnig Henricus III. haͤtte ſein Anſehen beſſer ſollen erheben/ vnd nicht vnder die Fuͤß tretten laſſen: ſonderlich aber wegen eines Succeſſorn mit den Staͤnden bey zeiten handeln/ auff daß er ſolcher geſtalt den Außlaͤndiſchen vñ Jnheimiſchen die Hoffnung zur Cron zugelangen abſchneiden moͤgte.
Vnd hieran koͤnnen jhn zwey Ding verhindert haben/ erſtlich die verketzerte Religion deß nechſten Erben/ Henrici Koͤnigs in Navarren/ deme doch die Cron endlich iſt zukommen; vnd dann der Eyffer/ damit nit jederman ſich nach der Sonnen Vffgang ſehnete/ vnd jhn verlieſſe. der Religion halben mag ich nicht zancken/ vnd kompt vnſern betruͤbten Zeiten gar nicht zu paß/ zumahl die Hugenotten nunmehr ohne Haupt vnd Veſtungen/ vnd demnach ſtill vnnd ruhig ſind.
Das Anſehen aber zubehalten biß an das Ende/ iſt gleichſam angebohren/ dieweil niemand ſeine Kleyder ablegt/ er wolle dann ſchlaffen liegen; ſo fern/ daß als dann der Menſch nur deſte eyfferiger wird/ ſein Anſehen zubehaupten/ weil er ſich einbildet/ man fange an ſeine Vnvermoͤglichkeit zuſpuͤhren/ vnd verachte/ ja verlaſſe jhn.
Welcher geſtalt ſich zugetragen/ daß Franciſcus I. genant der Groſſe/ als er bawfellig vnnd kranck in ſeinem Schloß zu Fontainebleau gelegen/ da er zu anfang deß Meyen ſich hienbegeben/ vnd die Kranckheit alſo zugenommen/ daß man jhn vor Todt hielte/ oder zum wenigſten/ daß er nicht lang mehr vberleben wuͤrde erachtet/ der gantze Hooff ſich von jhm abgewendet/ vnd zu dem Daulphin, Hertzog Henrichen (welcher wegen eines vnnoͤthigen Eyffers der Succeſſion halben zu ſeinem Vatter vnnd Koͤnig innerhalb ſechs Jahren nicht kommen doͤrffen) geſchlagen/ alſo daß ſchier kein anſehnliche Perſon vmb den Koͤnig geblieben/ ſondern maͤnniglich geloffen/ dieſelbe new auffgehende Sonn anzubetten.
Jn mitlerweil/ als der Koͤnig wieder zu Kraͤfften kom̃en/ vnd ſeine Kranckheit vor daſſelbe mahl nicht zum Tode gereychet/ ſondern der Koͤnig vmb den Him̃elfarths Tag etwz Linderung befundẽ/ machte er ſich/ zu ſolchem hohen Feſt auff/ legt ſeine Kleydung an/ tritt auß ſeinem Gemach in den Saal/ butzet ſich im Angeſicht/ kreuſelt das Haar/ vnd laͤſt ſich anſehen/ als haͤtte er keine Kranckheit außgeſtanden: ja er machet vnd ſtellet ſich jung/ daß man erſten Anblicks Muͤhe hatte jhn zukennen/ findet ſich in der Proceſſion, vnd traͤgt ſelbſt am Himmel/ vnder welchem das Corpus Chriſti ruhete.
Als er nun wieder heimkehret/ ſagt er:
Jch will jhnen/ ehe ich ſterbe/ zu vor noch ein Schrecken in Buſem jagen/ welches ſich im Außgang alſo erwieſen.
Dann ſo bald dieſe Zeitung außkommen/ daß der Koͤnig ſelbigen Laͤgers wieder auffkommen/ vnd jetzt mahls wohl vmb jhn ſtehe/ ſind alle Herꝛn vnd Hoͤfflinge allgemach/ einer nach dem andern voller Angſt vnd Schrecken wieder herzu ſchleichen/ vnd verlieſſen den Daulphin allein/ wie zuvor den Vatter/ der dannoch daſſelbe Jahr ſterben muͤſſen.
Dann entfelt den Dienern der Muth/ wann der Koͤnig denſelben verliert/ vnd ſelbſt wancket.
Wann wir nicht gar koͤnnen frey ſeyn/ ſo woͤllen wir doch nicht mehr als einen Obern haben; vnd wenn auch dieſer noch ein andern laͤſt vberſich kommen/ oder jhm vber das Haupt wachſen/ ſo laſſen wir den erſten alſo bald fahren/ vnd lauffen dem letzten zu/ gleich wie wir alle genaturet vnd geſinner ſind.
Nun aber iſt vnſer Koͤnig jung/ vnd hat gar kein Anſehen/ dieweil jedermaͤnniglich bekant iſt/ daß er durch andere wird regieret/ ja daß er kein ander Wort ſpricht/ als was ſeine Regentin jhm in den Mund geben: das alleraͤrgſte hierinnen mag ſeyn/ daß niemand zu jhme kommen kan/ vnd daß ſein zartes Gemuͤthe die hohe Sachen nicht mag faſſen/ oder ſonſten zuvor eingenommen iſt/ daß er an der Wahrheit ſelbſt ein Abſchewen traͤgt.
Mitlerweil gehet es im hohen Raht/ daß es beſſer taugen koͤnte; vnd wann man nach deß letzt verſtorbenen Koͤnigs Zeiten einen Frieden/ oder doch einen Anſtand von etlichen Jahren gemacht haͤtte/ biß der Koͤnig zu ſeinem voͤlligen Verſtand gelangen moͤgen/ wuͤrde das Anſehen der Parlamenter groͤſſer ſeyn/ als es nun nicht iſt.
Jn welcher Zeit der Koͤnig ſich mit ſeinen Beampten vnd Vnderthanen ſo bekant als beliebt machen koͤnnen/ wann vns von Gott ſolche Gnade haͤtten verliehen ſeyn wollen.
Nun ſind wir aber alle/ wie die Waiſen/ die von vntrewen vnd eygennuͤtzigen Voͤgten verwaltet/ vnd vmb das jhrige gebracht worden.
Von Caroli IX.
vnd Henrici III. Mutter finde ich dieſe Wort:
Die alte Koͤnigin/ deß Koͤnigs Mutter/ welche Ehren halben vnd zum Schein auff jhres Sohns Seiten halten muß/ wie ſie allzeit gethan/ da ſie jhr noch mehr gehabt/ als den regierenden/ haſſet doch nichts mehr/ als deſſen voͤllige Macht/ weil ſie ſich gar vbel darbey befunden.
Als Franckreich in gutem Frieden ſtunde/ muſte ſie die Kunckel in jhrem Zimmer in die Hand nehmen/ weil jhr Sohn/ jhr keine Befehl noch Verwaltung einiges Geſchaͤfftes lieſſe.
Damit ſie nur wider zu jhrem Anſehen kaͤme/ hat ſie die Kart gemiſchet/ oder doch ein Verſtand gemacht mit denen/ ſo die Kart durch einander warffen/ ſonſten war ſie kein Nutz vnd ohne Geſchaͤfften/ welches jhr Geiſt/ der nicht mit geringen Sachen vmbgienge/ nicht erdulden konte.
Vnd das war jederzeit jhre Gewonheit in Franckreich/ je einen wieder den andern zuempoͤren/ damit ſie in ſolchen Trennungen das Regiment fuͤhren moͤgte; alſo lieffen durch jhr Verreytzen hohe Perſonen wieder einander/ ja jhr eygene Kinder.
Dann ſie wuſte wohl daß die Policey in Franckreich alſo beſtelt iſt/ daß ein Weg darinn nichts vermag/ als durch vngewohnliche Wege.
So lang Koͤnig Carlen regieret/ brauchte ſie deß Printzen Henrici, als juͤngern Sohns Schutz/ deme ſie die Macht vnd das Anſehen vermehret/ ſo viel ſie immer gekont/ damit ſie jhn hernacher gegen den König ſelbſt anhetzen vnd gebrauchen moͤgte.
Hat auch darzu ſo viel zuwegen gebracht/ daß der Koͤnig ſie muͤſſen zum Freund halten vnd jhr nachgeben/ biß er es endlich/ wiewol zuſpath/ vermercket.
Dieſem Printz Henrichen that ſie fuͤrwahr ein ſolche Gutthat/ die er jhr nimmer vergelten koͤnnen/ als ſie dazumahl/ da er noch in Poln war/ die Sach ſehr weißlich angegriffen/ vnd allen Aufflauff in Franckreich verhindert/ durch welchen man jhm vielleicht ein hoͤltzen Angeſicht weiſen/ vnd die Thuͤr vor der Naſen zu ſchlieſſen ſollen; darumb ſie auch ein Jahr drey oder vier im groſſen Anſehen geweſen/ ſo lang der Koͤnig nur nach Kurtzweil getrachtet/ die ſein bluͤhendes Alter erforderte/ vnd in ſolchem hohen Stand erlaubet ſchienen: darzu ſie dann trewlich geholffen/ damit das Regiment vnder deſſen in jhren Haͤnden bliebe.
So bald er aber eygen Meyſter wollen ſeyn/ hat ſie ſich muͤſſen bey jhrem letzten Sohn/ weyland Printzen von Alençon, vmb Huͤlff bewerben/ welcher jhr eine Zeit lang ſolchen Rucken gehalten/ daß man jhr/ wie zuvor/ muͤſſen nachgehen.
Nach deſſen Abſterben nahm ſie andere Mittel an die Hand:
dann ſie wuͤnſchete jeder zeit zwey Ding/ Eins/ den jenigen/ ſo der Crone am nechſten/ dergeſtalt zuverbinden/ daß ſie jhn gleichſam gefaͤſſelt hielte; das andere/ denſelbigen ſo gar maͤchtig zumachen/ daß der regierende ſich jhrer nothtringlich gebrauchen muͤſte/ den andern im Zaum zuhalten: vff daß ſie mitten vnder jhnen herꝛſchete/ vnd von beyden abſonderlich erſucht wuͤrde/ welches kein gemeiner Rahtſchlag iſt/ vnd bey Vnrichtigkeit deßgemeinen Weſens wohl kan gebraucht werden.
Vnd haͤtte ſie nach deß Printzen von Alençon Ableiben den Koͤnig von Navarren zu dieſem jhrem Fuͤrhaben qualificiert befunden/ ſo haͤtte ſie jhn zum Schild genommen vnd fuͤrgeworffen; aber die Religion/ vnd andere viel Vrſachen/ angeſehen/ hat ſie jhre Augen vnd Geluͤbde auff das Hauß Lothringen gewendet vnd geſchlagen/ bevorab in Betrachtung jhrer Tochter Kinder/ dazu auch der Neid vnnd der Haß vielgethan/ welchen ſie von Jugend auff zu dem võ Navarren getragen:
Weil ſie dann vermeynt/ ſie könte jhm nicht wieder verſoͤhnet werden/ folget darauß/ daß ſie jhn gefoͤrchtet/ vnd derentwegen entſchloſſen/ ſo viel an jhr ſeyn wuͤrde/ jhm vnderwegen zu liegen/ daß er kein Theil an Franckreich bekommen ſolte.
So kompt dann an ſtatt dieſes Haſſes die Lieb vnd Anmuth/ gegen den Kindern deß Hertzogen Kindern deß Hertzogen auß Lothringen/ jhren Enckeln/ zu denen ſie inbruͤnſtige Neygung hat/ vnd dannenhero Tag vnd Nacht bey dem Koͤnig anhaͤlt/ mit dieſem Verweiß/ daß er ſeiner Schweſter Kinder auß Lothringen mehr als einen Haußfrembden auß Navarren lieben thaͤte.
Die Fraͤwlein auß Spanien ſind auch jhrer Tochter Kinder/ denen ſie gleichfals auch wohl moͤgt ein Theil zuweiſen/ daran jhr ſehr wenig gelegen/ ob gleich das Koͤnigreich jhres Sohns mittlerweil vnrichtig bliebe/ wann er nur muͤſte nachgehen/ vnd Huͤlffe bey jhr ſuchen.
Auff dieſe Weiſe vergleicht ſie ſich ſehr wol mit dem Hertzogen von Guiſe, daß alles auffruͤhriſch/ vnd zur Vnordnung Thuͤr vnd Thor geoͤffnet werden.
Vnder dieſem der Koͤnigin Anſchlag wird auch begriffen/ deß Marggraffen du Pont jhres Soͤhnleins/ wie ſie jhn pflegt zunennen/ ſonſten deß Hertzogen auß Lothringen Soͤhnlein/ welcher auch weder Anſpruch noch Recht zu der Cron Franckreich hat/ anders als wie jhn ſeine Großfraw vertroͤſtet hat.
Hernacher kompt der Koͤnig auß Spanien/ welcher Anfangs dieſer Kriegen/ als er geſehen/ daß die Koͤnigin in Engelland mit Koͤnig Henrico IV. ein ſtarcken Bund auffgerichtet/ vnd zugleich daß die Abgeſandten auß den Niederlanden jhme zu Pariß jhre Provintzen/ als jhrem begehrten Oberherꝛn vollmaͤchtig angetragen/ hat er in fuͤnffmahl hundert tauſend Cronen nicht wollen anſehen/ ſolche vnder die außgehungerte Haͤnde der Ligiſten außzutheilen/ vnd Franckreich durch ſie in Empoͤrung zubringen; dieſer Hoffnung nemlich den Koͤnig zwar zuverhindern/ daß er ſich mit Flandern nicht einlaſſe/ deſſen er ſich höchlich beſorgete/ wie dann in Warheit der Koͤnig in Franckreich allein/ ſo fern er guten Frieden hat/ der jenige iſt/ der dem Spanier dieſe Provintzen leichtlich koͤnte abſtricken.
Nach deme nun der Koͤnig von Navarra zu der Cron in Franckreich kommen/ foͤrchtet er ſich nur deſtomehr/ weil er denſelben zum Erbfeind hat/ nach deme er jhm das Koͤnigreich Navarra abgezwackt/ an- noch vorenthaͤlt.
Dann er kan nichts anders gedencken/ wann dieſem newen Konig die Klawen wachſen/ derſelbe werde vber Nacht daſſeinige wider ſuchen/ jhm auß den Haͤnden reiſſen/ vnnd mit der Haupſumm nicht zufrieden ſeyn/ ſondern alle Zinſen ferner ſuchen.
Er weiß wohl/ demnach er alt/ ſeine Kinder jung/ ſein Reich zertheilt vnd vnſtaͤth/ daß ein geringe Sach daſſelbig moͤge nach ſeinem Abgehen auffwickeln.
Derowegen es jhm leicht zuthun iſt/ daß er ſich mit denẽ vom Hauß Lothringen vergleiche/ jhnen Geld zuſchicke/ Meuterey vnd Vnruh darmit anzuſtellen/ damit er hiezwiſchen derſto freyer in dem Krieg wieder Flandern vñ Engelland fortſchreitten moͤge/ vnd wann je Franckreich Preyß wuͤrde/ jhm als dem Allermaͤchtigſten/ der beſte Theil davon zukaͤme.
Daß er es aber ſo weit kommen laſſe/ daß er nach angewandtem vielen andern Vnkoſten/ auch ſeine Schaͤtz angreiffe vnd erſchoͤpffe/ einen Frembden oder Einheymiſchen zum Koͤnig zumachen/ wer dieſes glaubet/ dem ſage ich/ er wiſſe der Sachen Grund nicht; zumahl deß Spaniers Abſehen weit anderſt gehet/ als der gemeine Mann jhm einbilden laͤſſet.
Die Religion gibt ein ſchönen Mantel/ vnd der eygen Nutz das Futterduch.
Bißher gieng daſſelbe Bedencken/ oder Hiſtoriſche Erzehlung: Dieweil ich dann mit E. L. ſonſten weitlaͤufftig von vnſerem gegenwertigen Zuſtand hab geſprochen/ ſo kan er meine Beyſorge leichtlich ermeſſen.
Jch hab der andern Hiſtorien/ von der Koͤnigin Verwaltung nach Henrici IV. Todt/ ſo viel Einbildungen zu Sinn vnd Gedancken gefaſſet/ daß mir ſelbſten darvon eckelt/ vnd wolte mit Themiſtocle ein Kuͤnſtler wuͤnſchen/ der mich die Kunſt der Vergeſſenheit lehrete/ dieweil mein Gedaͤchtnuß hierin nur gar zu gut iſt.
Auch weiß ich nicht/ wie ich mich ſoll mit Platone vergleichen/ der da meynet/ vnſere newgefaßte Wiſſenſchafft ſeye ein recorder, vnnd Wiederhohlung deſſen/ was ſchon zuvor im Geiſt waͤr geweſen/ als wann man den Mooß oder die Erde auß den tieffen Buchſtaben deines Grabſteins erzehlet/ daß man die Schrifft wieder leſen kan.
Vnd iſt nicht ohne/ da man Vrſach ſiehet/ oͤffter an ein Ding zugedencken/ kan mans nicht leichtlich vergeſſen: ſonderlich da jmmer ein alte Comœdi wird wieder vff gezogen/ vnd mit andern Perſonen geſpielet/ da muß es dann freylich heyſſen/ geſchehe nichts newes vnder der Sonnen.
Allzeit wird jederman geſtehen/ daß deß Terentii Afni Comœdien/ nicht viel weniger deß Senecæ vnd Tragœdien, offt ſind wiederhohlt worden.
Vnd hie moͤgte Terentius vfftretten/ vnd nachmahlen ruffen/ oder außſchreien laſſen/ es ſolte ein jeder vffſehen/ gleich wie in ein Spiegel/ was einem jeden wohl oder vbel anſtehe/ vnd guten oder boͤſen Lohn beſcheyde.
Dann das Wuͤrffelſpiel/ von welchem er meldet/ daß nemlich ein jeden Gluͤck-Wurffe wie er gefallen/ man muͤſſe annehmen/ aber mit Kunſt zurecht bringen vñ gut machen/ wie in dem Tricketrack ſehr viel gelegen/ was vnd wie man die Gaben ſetze; Jtem wann die Karten zum Poͤcket ſind außgegeben/ daß Gluͤck vnd der ſcharpffe Sinn gelten/ was der Gewinnſuͤchtige behalte/ oder außwerffe/ zumahl jederweilen ein einige Dam das gantze Spiel verderbet oder gewinnt/ ja ein Vnderbub mit ſeiner Sequentz weit hienauß laufft: daſſelbe Wuͤrffelſpiel nun ſolte billich den Parlamentern zukommen/ daß ſie den vngluͤcklichen Wurff verbeſſerten; außkarteten/ was nicht viel taugt/ vnd wechſelten was dem Gleich vnd der Farb wohl anſtehet/ auff daß ſie den Stich behalten moͤgten/ ſo bekompt denſelben gemeiniglich ein Vnderbub.
Was ſollen wir aber drauß machen?
Es gibt jederweilen ein wunderſame Cataſtrophe/ wann der Koͤnig erſtochen/ vnd ein Ancker verlohren wird/ wer eines oder das andere raͤht vnd thaͤt/ der mag ſehen/ wie er es vor Gott vnd der ehrbaren Welt verantworte.
Jch werde nicht vnderlaſſen/ vber vnſer groß Vngluͤck zuſeufftzen/ vnd demſelben nach Vermoͤgen vnd gutem Gewiſſen vnder Augen zugehen/ ſo lang ich kan: zweiffele auch nicht/ E. L. werden dergleichen zuthun keine Gefahr ſchewen/ vnd ſolte man gleich noch einmahl das grobe Geſchuͤtz vor den Parlaments Pallaſt ziehen/ vnd die Beyſitzer mit bloſſen Degen ſchrecken.
Gottes Ordnung beſtehet dennoch biß er den Muthwillen laͤſt vberhand nehmen/ vnd ſeine Maß/ zu vnaußbleiblicher Straff erfuͤllen.
Das XVI. Capitel.
Demuͤtige Supplication vnnd Klagſchrifft deß dritten Stands oder der Burger vnd Bawrn/ ſo ſie dem Parlament zu Pariß vbergeben/ wegen deß vnertraͤglichen Kriegs- vnd Contributions Laſt.
HOchgeehrte/ gebietende Herꝛn/ ꝛc. wann ein Kind von ſeinen Eltern wird jemanden in der ferne oder in der Naͤhe vnderhanden gegeben/ begnuͤgt es ſich billich an derſelben Will vnd Meynung/ folget gehorſamlich/ vnd duldet alles was muͤglich zu dulden iſt/ in gewiſſer Hoffnung/ ſeine liebe Eltern werden Sorg tragen/ vnd dem Leiden zu rechter Zeit ein Ende machen:
Wann aber die Eltern mit mehren Geſchaͤfften beladen/ deß Kindes vergeſſen/ welches ſie an ein guten Orth vermeynen gethan haben/ deſſelben ſeufftzen nicht vernehmen/ weniger Raht verſchaffen/ daß das betruͤbte Kind neben ſeinem Schweiß vnd Blut das taͤgliche Brod/ neben nothwendiger Kleydung vberkomme/ moͤgen auch wohl die vorbeygehende Mitleyden tragen/ vnd vnder einander ſich ſelbſt beſprechen:
Eines ſo ehrlichen Manns Kind ſolte anderſt gehalten werden/ wann es ſeine Eltern wiſſeten/ wuͤrden ſie den Jammer nicht laͤnger leyden:
Gehen etwann auch zu dem Kind/ ſprechen jhm ein Hertz ein/ vermahnen es zur Standhafftigkeit/ vnd rahten jhm/ ſeinen Zuſtand den Eltern wiſſend zumachen.
Wir/ der dritte Stand dieſes herꝛlichen Koͤnigreichs/ erkennen euch hochgeehrte/ gebietende Herꝛn/ vor die Vaͤtter deß Vatterlands/ vor die Schutzherꝛn der Betrangten/ vor die Rahtgeber der Bekuͤm̃erten/ vnd finden nechſt Gott niemand/ dem wir vnſere Noth koͤnten klagen/ als eben vor Ewrer hochanſehnlichen Geſellſchafft/ welche die Cron der Gerechtigkeit traͤgt/ vnd in jhren rohten Roͤcken bezeugt/ daß ſie das Blut der vnſchuldigen Raͤchet/ auch wol an dem allergroͤſſeſten die ſonſtẽ mit vnſerm Blut vmbgebẽ/ als wie mit Waſſer/ daſſelbe zuvergieſſen.
Dann ſollen wir vns wenden zu denen Oberen/ die in der erſten/ andern vnd dritten Jnſtantz vber vns geſetzet ſind/ ſo finden wir/ daß derſelben Befehl von hoher Hand herkompt/ vnd daß ſie ſelbſten ſich gutwillig/ vns die Haut vber die Ohren zuſtreyffen/ gebrauchen laſſen/ damit ſie bey gemeynem Laſt ledig ved frey außgehen/ oder wohl noch Nutzen darbey ſchaffen/ zum wenigſten bey jhren Aemptern bleiben koͤnnen.
Erinnern vns hie/ was jener Medicus pflegte zuſagen/ wann das Miltz/ ein nicht groſſes Stuͤck deß inwendigen Menſchen/ zunehme vnd groß werde/ muͤſſen alle andere Glieder ſchwinden/ vnd jhme noch gemaͤchlich thun/ mit behen/ fomentieren vnd allem Vermoͤgen.
Deſſen wir dann mehr als vns lieb iſt/ genugſame Exempel vnder vns ſehen muͤſſen; darumb auch kein Dorff/ kein Flecken/ kein Weiler/ kein Statt oder Staͤttlein vff dem Land geneſen kan.
Sollen wir vns dann anmelden bey den Gubernatorn der Landſchafften/ ſo muͤſſen wir vernehmen/ daß ſie vber die Koͤnigliche Befehl klagen/ vnd vber die Kriegsfluthen/ die ein Land vberſchwemmen/ bey welchem Vnweſen ſie vff das Hauptweſen muͤſten ſehen/ vñ die Hauptveſtunge verſehen vnd verwahren/ dadurch wir zwar vermercken/ daß jederweilen der Krieg wird abgehalten/ aber auch etwann herbey gezogen.
So gehet es auch bey erwehnten Gubernatorn/ nach vhraltem boͤſen Gebrauch/ daß ein jeder/ mit Pracht vnd herꝛlichem Leben/ auch Zuſam̃enſcharrung groſſer Baarſchafft/ an ſeinem Orth den Koͤnig ſpielet/ welches alles von der Wolle deß dritten Stands wird genommen/ zumahl der Adel den Gubernatorn vffwartet/ Gunſt zuerwerben/ vnd von den Schatzungen ohne das frey iſt.
Welcher geſtalt wir keinen Troſt an ſolchem Orth finden/ fuͤrnehmlich wañ die vndere Amptleuthe jhr jaͤhrliches/ oder auch monatliches Opffer nicht verſaumen/ vnd ſich in gutem Geruch erhalten/ ſo muß als dann die nothleidende Gemeynd zwifaches vnrecht haben.
Vnd vmb ſo viel mehr/ wann deß dritten Stands Deputierte mit Bedrohungen erſchreckt vnd abgewieſen werden.
Melden wïr vns dann bey vnſerem allergnaͤdigſten Koͤnig vñ Herꝛn an/ ſo finden wir jhn noch jung vnd Minderjaͤhrig/ der alle Geſchaͤfften von ſich weiſet/ vnd andern in die Haͤnde ſtellet.
Denſelben venerieren wir/ wann er auch ſchon noch in der Wiegen ſolte liegen/ als das Oberſt Haupt vns vom Himmel gegeben/ vnd beklagen ſeine Vnwiſſenheit/ ſeufftzẽ auch/ daß die Zeit nur geſchwind herum̃ lauffe/ in welcher er ſelbſt ſich ſeiner Vnderthanẽ moͤge annehmen/ vñ Rettung ſchaffen/ gantz verſehert/ daß ein ſo gar Koͤniglich Gebluͤth nicht verarten kan: tragen auch vnder deſſen allen Laſt/ in guter Hoffnung der endlichen Beſſerung.
Wie gluͤckſelige Leuthe waren vnſer Voreltern/ da die Koͤnige in Buͤrgerlichen Kleydern hien vnnd wieder vnbekanter Weiſe biß zu den Kohlenbrennern vnd Hirten vff dem Felde ſich genahet/ vnnd von denſelben die Noth deß gemeynen Mannes erlernet/ dafuͤr ſich obere ſo wohl als vndere Amptleuth zufuͤrchten hatten.
Solche Koͤnige erinnerten ſich jhrer Croͤn- vnd Salbung/ bey welcher ein Bawrsmann mit einem Karſt vff der Achſel dem Koͤnig nachgehet/ zu keinem laͤcherlichen Auffzug/ ſondern zu dieſem Vnderricht/ daß der Koͤnig den Bawrsmann ſonderlich ſoll beobachten.
Dann an denſelben waſchet jederman die Schuhe/ der hat kein Gegenwehr/ der muß ſeine Wolle hergeben/ ſey ſtumpff oder lang/ ſo offt mans begehret.
Vnd wie ſein Acker leyden muß/ das wildes vnnd zahmes Viehe/ Thier vnd Menſchen/ Froſt vnnd Hitz/ Regen vnnd Schnee vber jhn kommen/ alſo gehet es auch dem armen Landvoͤlcklein/ welches nirgend muͤndern Troſt/ als bey ſeinem Koͤnig zufinden hat.
Es iſt zwar die Fraw Mutter/ vnſer allergnaͤdigſte Koͤninigin/ zur Regentin erklaͤret/ vnd fuͤhret die Verwaltung deß Koͤnigreichs.
Dieſelbe hat aber ſolche Muͤhe vnnd Kopffbrechens mit den Außlaͤndiſchen Potentaten/ wie wir in vnſer Einfalt ermeſſen koͤnnen/ vnd dann die Fuͤrſten im Koͤnigreich bey gutem Vernehmen zuhalten/ daß jhre Gedancken hienab zu vns nit koͤnnen gelangen.
Auch iſt bekant/ daß ſolche hohe Damen bey andern Geſchaͤfften vffwachſen/ vnnd nur in den groſſen Staͤtten/ oder Luſthaͤuſern ſich halten/ alſo daß manche mit jener Frawen ſich verwundern moͤgte/ ob ein Bawr ein Thier waͤre/ das man in den Stall zu den Pferden an die Krippe ſolte ſtellen/ biß ſie die Abentheur ſelbſt vnder Augen nehme; vñ dañ bejahet/ ſie haͤtte jhr Lebenlang kein Thier geſehen/ das einem Menſchen aͤhnlicher ſehe; ob es auch reden koͤnte?
da doch alles Gewaͤchs durch deß Bawrn Hand auß der Erden wird gebracht/ vnd vff die Koͤnigliche Taffel geſtellet.
Alſo daß auch allhie aller Troſt zerrinnet.
Jſt noch vbrig der geheymeſte Raht/ vnd Staadsverwalter: den ſelben halten wir vor eine hochnoͤthige Perſon/ weil zu allen Zeiten die Koͤnige ſich derſelben bedienet haben.
Wann aber derſelbe mehr zum kriegen/ als zum Frieden geneygt iſt/ vnd nicht Noth hat/ daß man vns in dem Königreich angreiffe/ ſo werden wir noch weniger Troſt von jhme zugewarten haben.
Wir beſinnen vns noch wohl/ was wir zum Theil ſelbſt geſehen vnd erfahren/ zum Theil von vnſern Eltern gehoͤrt haben/ daß nemblich der Spanier an vns nie nichts hat gewonnen; vñ ob er ſchon vorzeiten von etlichen vntrewen Patrioten in das Koͤnigreich beruffen geweſen/ ſo fern/ daß er auch ſeine Beſatzung in die Statt Pariß geleget/ auch ein newes Madrit vff die Seyne geleget/ ſo hat ſich doch das rechte Frantzoͤſiſche Gebluͤth eines beſſern beſonnen/ vnd wieder vereiniget/ auch jhn mit groſſem Schimpff vnnd Schaden zum Land hienauß getrieben.
Die Kriege in den Niederlanden pflegten nur die angraͤntzende Landſchafften zu beruͤhren/ in deme man ſonſten allenthalben Fried hatte/ vnd nur die Werbungen vnd Recrouten vnderhielte/ ſo fern/ daß auch ein vñ andere verlohrne Feldſchlacht kein ſondern Schadẽ brachte: aber jetzund iſt das Vnheyl durchgehend/ vnd liegen die Armeen vff allen Graͤntzen/ in deme die Triebulierer mit gantzen Regimentern vnnd kleinen Armeen das innerſte verderben/ vnder dem Schein/ den andern die Notturfft vnd Vnderhaltung zuerpreſſen.
Jſt dann eige groſſe Statt/ die ſich dem Muthwillen widerſetzet/ ſo muß ſie feindlich/ als wegen einer Rebellion/ oder eines Abfals bezuͤchtiget/ vberzogen vnd geſtraffet werden.
Wir finden in den Zeit-Buͤchern/ daß die Frantzoſen vber das Gebuͤrg manchmahl gezogen/ vnd im erſten Eyffer etwas wichtiges verrichtet/ aber gemeiniglich das Land mit jhren Graͤbern beruͤhmt gemacht/ alſo daß alle Conqueſten nach vnnd nach wieder verlohren worden/ welcher geſtalt wir weder Naples/ noch Meyland/ noch einig ander Orth mehr beſitzen: darumb dann es ſcheinet/ Gott hab das hohe Alpen Gebuͤrg zwiſchen beyde Nationen geſetzt zu einem ewigen Vnderſcheyd/ vnd muͤſſen alſo zu vnſerm Schaden vnd Straff vns deß Mantuaniſchen Kriegs vnnd der Eroberung Tortona erinnern.
Ohne noth war es/ daß wir vns in das Teutſche Vnweſen eingeflochten/ welches vns gar nicht angienge/ ja viel fromme Hertzen jrrig gemacht/ als geſchehe auß Franckreich den Ketzern der groͤſte Vorſchub/ vnd der Roͤmiſch-Catholiſchen Kirchen ein mercklicher Abbruch/ vnd gewaltſame Hindernuß.
Vnd geſetzt/ die Teutſchen haͤtten vns wollen vberziehen/ vnnd waͤren vnverſehens vff den Graͤntzen:
ſo haben wir noch Hertz vnd Muth/ nicht weniger dann vnſere Groß-Eltern/ die den Triumphierenden Kayſer vor der Statt Metz abgetrieben/ vnnd einer herꝛlichen Armee verluſtigt gemacht/ daß er auch in Provantz vnnd anderſtwo nichts ſchaffen koͤnnen/ ob er gleich kurtz zuvor wegen vnſer Suͤnden von GOtt die ſonderbahre Gnad gehabt/ vnſern Koͤnig zu vberwinden vnd zufangen.
So vnvberwindlich iſt Franckreich vff ſeinem eygenen Boden/ wann es wol regiert wird.
So offt auch der Spanier gegen Flandern vns wollen etwas abzwacken/ wie er dann jederweilen ſeine Klawen eingeſchlagen hat/ iſt es jhm wenig gelungen/ wie das Exempel der Statt Amiens, vnnd der Veſtug la Fete genugſam bezeuget.
Dann vnſer Land iſt gleichſam Dellerrund/ vnd kan einander in Noͤthen beyſpringen/ welches die zertheilte Spaniſche Macht nicht kan Werckſtellig machen.
Man will vns viel von den Graͤntzen ſagen/ dieſelbe nicht nur zuverwahren/ ſondern auch fortzuſetzen; da wir vns keines Nutzens oder Vortheils zu beſinnen wiſſen/ zumahl nur lauter Schaden darauß entſtehet.
Man ſagt vns/ wir ſollen die Zinſen gern darſchieſſen/ auff daß wir das Capital moͤgen behalten/ erfahren aber mit der That/ daß Zinß vnd Capital/ Saat vnnd Ernde mit einander im Stich bleibet.
Man erpracticieret allerhand Mittel/ Geld zumachen/ vnnd wird doch alles an vns entweder erſpahrt/ oder erſchrappet.
Den vbermachten Pracht mit Spitzen vnd Naͤdelerey hat man abgeſchafft/ damit die ſelbige Außgabe zum Krieg verwendet werde; vnd dan- noch betrifft ſolche Ordnung vnſer taͤgliche Nahrung vnnd Gewinn/ in deme ſo viel tauſend arme auch reiche Perſonen/ biß an die Kinder von ſieben Jahren dieſe Arbeit nunmehr muͤſſen einſtellen/ vnd muͤſſig ſitzen ohne Gewinn/ den ſie doch bey groſſem Abzug ſolcher Waar/ als ein taͤgliche Rente/ wie die Milch von einer Kuhe im Stall/ haben konten.
Vff eben dieſe Weiſe haben die Paßmantierer/ Seydenſtuͤcker/ vnd Goldarbeiter nichts mehr zuthun/ nach deme die ſilberne vnd guͤldene Schnuͤr/ Borten vnnd Paßmenten/ neben den Hutſchnuͤren abgeſchafft worden: worinnen das Handwerck darnieder geſchlagen/ auch wohl den Kraͤmern vnnd Kauffleuthen mercklichen Abbruch zufuͤget.
Der einige Ackerman vnd Weingaͤrtner wolte gar gern ſein beſtes thun/ da jhm nur ſeine Arbeit vnverderbt/ ſein Viehe gelaſſen/ vnnd ſeine Ruhe gegoͤnnet waͤre.
Derſelbe ſoll von keinem Krieg nicht wiſſen/ ſo fern er von den Graͤntzen liegt/ vnd wird dennoch vbeler geplagt als der Graͤntzman/ nemlich durch Geldpreſſen/ Einquartierungen/ Recruten/ Werbungen/ Muſterungen/ Durchzuͤge/ vnd anders/ welches der Staadsverwalter nicht achtet/ weil er zum Kriegen gebohren vnd geneygt iſt/ wir aber ſchmertzlich empfinden/ in deme das Pferd/ der Ochs/ die Kuhe/ das Kalb/ die Ganß/ das Huhn/ die Schuͤſſel/ der Keſſel/ das Bett endlich gar wir ſelbſt auß den Haͤuſer tragen/ vnnd vmb ein Carduͤcken feil biethen/ was vns fuͤnff oder ſechs gekoſtet/ damit wir die Kriegsgelder vffbringen/ vnnd ein ſtuͤck drucken Brod vor vnſere erhungerte Kinder erlangen/ wann wir nicht wollen gewertig ſeyn/ daß die Tribulierer ſolche Stuck nicht ſelbſt vor jhre Muͤhe zu ſich reiſſen.
Wann nun das Haͤußlein ſolcher geſtalt reyn leer worden/ vnd die Ernde nicht kan beſtehen/ oder erwartet werden/ muͤſſen wir mit Hauffen/ wie die Zigeuner/ Bohemen vnnd Egypter im Land herumb ziehen/ vnnd das taͤgliche Brod ſuchen/ biß wir gar zu den Außlaͤndiſchen Nationen auß vnſerm lieben Vatterland verſtoſſen werden.
Vnd finden dieſes Jammers kein andere Vrſach/ als daß der Staadsverwalter einen Krieg auß dem andern anſpinnet; was er nun vor Vrſachen hiebey haben mag/ laſſen wir an ſeinen Orth geſtelt ſeyn/ wiſſen dannoch/ daß vnſer Koͤnigreich das aller herꝛlichſte vnder der Sonnen iſt/ wann es in Frieden ſtehet/ ja ſo gar/ daß in gantz Orient, ſonderlich bey den erſchroͤcklichen Tuͤrcken/ man von den Frantzoſen/ vnnd deren Macht zu ſagen weiß/ vnder anderem von einer Prophezey/ als ſolten die Frantzoſen nachmahls Conſtantinopel/ Jeruſalem/ Damiata/ Edeſſa vnd andere Orth mehr/ ſo ſie weiland erobert gehabt vnd beſeſſen/ wiederumb vnder ſich bringen.
Ach koͤnten wir das vnſerige erhalten/ vnd in Ruhe genieſſen.
Wann wir nun dieſer geſtalt in grund gerichtet werden/ vnd vns ſelbſt vnder einander abmatten/ ja vffreiben/ kan der Spanier vns leichtlich vberwaͤltigen.
Vnd der Engellaͤnder ſeine Zeit erſehen/ die Meerhaͤffen/ die Landſchafften/ ſo er mit Recht hiebevor beſeſſen/ vnnd durch Krieg vnd Friedenſchluß verlohren/ wieder anſprechen/ vnnd leichtlich ein ſolchen Fuß ſetzen/ daß jhn Kinds-Kinder nicht ſolten wieder fortbringen; wie die alten Hiſtorien genugſam davon bezeugen.
Wann dann/ hochgeehrte gebiethende Herꝛn/ wir euch allezeit vor die Vaͤtter deß Vatterlands erkant/ auch ſolche jederzeit befunden haben; wann vns vnſere Vor- vnd Eltern jederzeit eingepflantzet/ daß wir von Ewrer herꝛlichen Geſellſchafft alle Billigkeit vnd Gerechtigkeit/ allen Schutz vnd Schirm haͤtten zugewarten/ ſo kommen wir mit dieſer demuͤtigen Schrifft/ vnd haben das gewiſſe Vertrawen/ Ewre Weißheit werde vnſer Elend weit reifflicher erwegen/ dann wir es wiſſen vorzutragen/ zumahl daſſelb nicht genugſam mag beſchrieben noch erzehlet werden.
Ewre Herꝛlichkeiten bilden ſich ein/ wie vnſere kleine Kinder an jhrer krafftloſen Mutterbruͤſten nicht die halbe Nahrung finden/ vnnd froh ſind/ wann ſie ein Waſſerbrey haben moͤgen: ſie wollen doch bedencken/ wie die erwachſene Kinder nicht mehr Feyerkleyder vff den Heerfeſten tragen/ ſondern mit Lumpen behaͤngt/ ſich ſchwerlich bedecken: wie vnſere Leiber zerfallen/ vnd das Angeſicht vergeht wegen Mangel der Nahrung.
Daß doch Ewre Herꝛlichkeiten das flache Land durch giengen/ vnd beſehen/ wie erbaͤrmlich es vmb vnſere Huͤtten vnnd Haͤuſer ſtehet/ wie nichts mehr darinnen zufinden/ vnd die Einwohner ſich verkriechen/ wie das Feld/ die Gaͤrten vnd Wieſen trawren/ weil ſie im Baw nicht vnderhalten ſind/ wie die flieſſende Waſſer vor Scham jhr Angeſicht mit Geſtraͤuch vnnd Baͤumen bedecken/ wie alles verwildet vnnd verwuͤſtet/ alſo daß/ wo das getoͤß deß groben Geſchuͤtzes/ vnnd der Kriegsvoͤlcker Geraͤuſch/ die wilden reiſſende Thier nicht abſchrecket/ wir ſie bald mitten im Land/ vnnd in den Vorſtaͤtten bey hellem Tage ſehen werden/ dann der Krieg ſelbſt/ das Sterben vnd der Hunger werden es bald dahin bringen/ daß man die Menſchen wird eintzelen zehlen koͤnnen/ wie man hiebevor die Weyler/ Dorffſchafften/ Flecken/ Maͤrckte/ Staͤttlein vnd Staͤtte pflegte zuzehlen.
Auß dieſen Vrſachen koͤnnen wir vnſern Hertzbrechenden Schmertzen nicht laͤnger bergen noch verbeiſſen; vermeynen auch/ wann wir denſelben vor ewere Fuͤſſe/ vnnd in ewren Schooß außgegoſſen/ ſey vns geholffen/ oder doch Leichterung wiederfahren/ nicht zweiffelend/ ſie werden vnſere Noth jhnen laſſen wehemuͤthig zu Hertzen gehen/ vnd jhre hohe Geſchaͤfften vmb etwas beſeit legen/ dieſe Sach aber eyfferig ergreiffen/ vnd vns Raht ſchaffen/ ehe wir gar zugrund gehen vnd verderben/ daruff dañ der endliche Vndergang dieſes ſo herꝛlich geweſenen Koͤnigreichs vnvmbgaͤnglich erfolgen muß/ den der Herꝛſcher Himmels vnnd der Erden durch ewre Weißheit gnaͤdiglich wolle abwenden vnnd verhuͤtten.
Das XVII. Capitel.
Bedencken vnd Klage der Cleriſey vber gegenwertigen Zuſtand der Cron Franckreich.
ES ſagt jener Weiſe Heyd/ als dann ſtehe es wohl vmb ein Regiment vnnd Fuͤrſtenthumb/ wann die geſtudierte Weiſen regieren/ oder die Fuͤrſten vnnd Regenten nach Weißheit trachten: welches die Chriſten am allerfuͤglichſten von der Cleriſey ſagen moͤgen; darumb dann die Potentaten der Chriſtenheit dieſelbe nicht nur mit nothwendiger/ ja vberfluͤſſiger Vnderhaltung verſehen/ ſondern auch vber Land vnnd Leuthe geſetzet/ vnd zu Mitregenten in den Raht gezogen: Zumahl ein dritten Theil vnd Stand der wohlbeſtelten Monarchien ſeyn laſſen.
Wie hoch dieſelbe in Franckreich geſtiegen/ iſt ohne noth hie zu erweiſen.
Was vor Vngemach die Cleriſey von den Ketzern außgeſtanden/ ſonderlich von den Albigenſern vnd Waldenſern/ von den Graffen zu Thulus vnd andern maͤchtigen Herꝛn/ ſo ſich der Ketzer angenommen/ das waͤre gar zu lang in dieſer kurtzen Schrifft.
Wir beſinnen vns allein/ in was euſſerſter Gefahr wir geſtocken/ als es an deme geweſen/ daß wir ein offentlichen Ketzer ſolten zum Koͤnig haben/ den doch GOtt endlich erleuchtet/ vnnd zu dem Schooß der vhralten Kirchen wieder gebracht hat.
Was es aber vor Muͤhe vnnd Arbeit/ vor Betten vnd Singens gekoſtet/ wie mancher ſein Leben druͤber eingebuͤſſet/ mag man zu Ambois oder zu Blois erfragen/ da die Steine vnnd Kammern noch reden koͤnnen.
Man hoffete ſelbiger Zeit/ die beyde/ ja drey Cardinaͤl/ von Bourbon, Guiſe vnnd Lothringen wuͤrden dieſen Himmel tragen/ vnnd vor dem Einfall bewahren/ giengen aber ſelbſt zugrund in jhrem allerbeſten Eyffer.
Es muß jedermaͤnniglich bekand ſeyn/ der in dieſer Welt ſinnreicher leben will als ein Ganß/ in welchen ſorglichen Zuſtand die Kirch vor viertzig Jahren gerahten/ als vnſer Koͤnig ſelbſt im Guͤlcher- Land vnd ſonſten in Teutſchland die vhralte Romaniſche Religion wollen helffen hemmen/ vnnd den Ketzern allen Vorſchub thun: welcher Streych wunderſamer Weiſe abgewendet vnnd verhindert worden.
Wie ſchwerlich iſt das Land Bearn zurecht kommen.
Ja es haben die Hugenotten jhre Freyſtaͤtte ſo eyfferig behalten/ daß ſie nicht nur vns/ ſondern dem Koͤnig ſelbſt die Spitz gebothen vnnd nach ſeinen Mandaten nicht mehr gefraget/ als jhnen vortraͤglich geweſen; welches alles ſeinen Vrſprung daher genommen/ daß die vorige Koͤnig entweder ſelbſt mit der Kertzerbruͤhe begoſſen waren/ oder die Kertzeriſche Fuͤrſten vmb ſich duldeten/ vnnd der Religion wenig achteten.
Hie fand ſich kein ander Mittel/ als daß die geſtudierte Weiſen/ namentlich die Cleriſey/ zu der Koͤnigen Perſon gebracht wurde/ welche wegen hohen Verſtands/ vnd dann auch wegen hoͤchſter Wuͤrde/ ſich leichter ſolten zum Schutz vnd Vorſchub der vhralten Romaniſchen Religion anweiſen laſſen.
Ein Beicht-Vatter wurd in der Erfahrung vnnd vnder der Hand zu wenig erfunden:
ſo wolte kein Biſchoff ein ſo ſchweres Werck vnderfangen/ biß wir ein Cardinal/ als geheymen Raht der Catholiſchen Romaniſchen Kirchen/ vnnd deß Bapſts ſelbſten erkohen/ den wir an das Brett oben an braͤchten/ der heymlich vnnd offentlich der Cleriſey die Stang halten/ vnnd die Hugenotten allgemach daͤmpffen koͤnte.
Sein erſte Verrichtung war vor weniger dann dreyſſig Jahren/ daß er/ vermittels eines Koͤniglichen Heurahts/ den verdruckten Catholiſchen in Engelland Lufft gemacht/ vnd ſtarcke Privilegien erworben/ auch daſſelbe gantz Königreich in ſolche Zwittracht gerichtet/ daß das Fewr vnder der Aſche haͤtte muͤſſen zu einem groſſen Brand gerahten/ da Engelland den Hugenotten zu groſſe Huͤlff leyſten/ vnnd vnſern Cardinal in ſeinem Vorhaben hindern wollen.
Darumb griffe er die Sach hochverſtaͤndig an/ ſchantzet zum Hertzen/ vnd macht ſich an die Statt Roſchellen/ vor welcher die Koͤnige ſelbſt hiebevor muͤſſen vnverrichter Sachen abziehen/ auff daß er alſo das rechte Neſt zerſtoͤrete/ in welchem man ſo viel boͤſe Rahtſchlaͤge wieder vns pflegte außzubruͤten.
Zu dieſem Krieg haben wir nechſt dem Gebett vor die Koͤnigliche Waffen/ die gemeyne Kriegsſteuren gantz willig beygetragen/ auch den Zehendẽ von vnſern Jntraden dargeſchoſſen/ ja nach Vermoͤgen ein jeder an ſeinem Orth das allerbeſte vnd euſſerſte gethan:
Biß vns zwey Stuͤck geaͤrgert/ vnd an einem ſolchen Praͤlaten befrembdet.
Das erſte/ daß er eine gefaͤhrliche Manier/ die Ketzer zubekehren/ an die Hand genommen/ vnd ſich darmit nicht genuͤgen laſſen/ daß er wohlgelehrte Prediger zu Biſchoffen hien vnd wieder geſetzet/ die nach dem vhralten Gebrauch der erſten Kirchen ſelbſt vffſteigen vnnd das Volck lehren/ auch die Ketzereyen wiederlegen/ ſondern newe Oratores der Prediger außgeſand/ denen gewiſſe Geſatz vñ Ordnung vorgeſchrieben/ von etlichen/ vnd zwar nicht den geringſten ſtrittigen Puncten/ alſo zu reden vnd zu lehren/ daß die Ketzer keinen oder doch geringen Eckel daran haben koͤnnen: als ob er wolte eine Reformation vnder vns/ oder eine Vermiſchung mit den Ketzern anſtellen.
So gar wiederſinniſch/ daß er auch weder von vns/ noch von dem Papſt zu Rom ſich einreden laſſen/ ja drohen doͤrffen/ ein Patriarchen Stuͤhl in Franckreich anzurichten/ vnd ſich von der Statt Rom abzureiſſen/ nicht nur im Weltlichen/ was pragmaticam ſanctionem betrifft/ ſondern auch im Geiſtlichen.
Doch hat der Außgang jhn wegen dieſes Argwohns vnſchuldig gemacht vnd erwieſen.
Das andere Stuͤck aber/ das vns aͤrgerte war/ daß er dem gantzen Hauß Oeſtereich/ welches in den Niederlanden vnd in dem Roͤmiſchen Reich im Werck begriffen/ die Ketzerey gantz zuvertilgen/ im Wege geſtanden/ vnnd nicht nur heimlicher Weiſe mit den Hollaͤndern/ mit den Koͤnigen in Dennemarck vnd Schweden/ mit den Teutſchen Proteſtierenden Fuͤrſten geleychet/ vnnd den ſelben groſſe Gelder vbermacht/ ſondern auch mit denſelben in ein offentlichen Bund wieder gedachtes Hauß Oeſtereich/ vnd demnach wieder die vhralte Roͤmiſche Catholiſche Religion getretten iſt/ wie hefftig wir vns auch darwieder geſetzet/ biß er eine Saads- Sach darauß gemacht/ durch etliche ſeiner gewogenen Theologen es laſſen debattieren/ vnnd nach ſeinem Belieben ſchlieſſen; ja noch den Papſt zu Rom ſelbſt/ vnd allgemach etliche auß dem Conclave ja die fuͤrnehmſte Cardinaͤl vff ſeine Seiten gebracht/ daß ſolch Beginnen recht muͤſſen ſeyn/ vnd gut geheyſſen worden/ als eben der Apoſtoliſche Stul wieder Spanien eyfferte/ vnnd ſich vor Franckreich foͤrchtet.
Es ſeye nun diß Werck der Cron vortraͤglich/ oder nicht/ ſo geſchicht doch darinnen der Cleriſey zuviel/ daß ſie jhre Mittel ſo wohl zu der Ketzer Beſten vnd wieder jhre Bruͤder die Catholiſchen muͤſſen hergeben/ als vor die Jnheymiſche Catholiſchen wieder die Hugenotten:
Zumahl dieſes die euſſerſte Noth erforderte/ jenes die allgemeyne Kirch angehet/ vor welche der Papſt zu Rom zuſorgen hat.
Dann wann der jenige billig geſtrafft wird/ der einem dollen raſenden Menſchen ein ſcharpffes Schwert in die Fauß gibt/ das er jhm billig/ alles Vnheil zuverhuͤtten/ mit vollem Gewalt herauß zwingen ſolte/ ſich auch deß Schadens vnd Verbrechens theilhafftig vnd ſchuldig machet/ ſo werden wir an dieſem Paß nicht ledig außgehen koͤnnen/ ſondern bey vnſern Bruͤdern ſchuld tragen muͤſſen.
Wir entſchuldigen zwar gern die geringe Fehler wegen der groſſen Gutthaten vnd deß erſprießlichen Vortheils/ als ob keines ohne das andere vorgehen könte/ wann nur das Gewiſſen rein/ vnd die Bruͤderliche Liebe vnverletzt bleibt; zugeſchweigen vnſerer Privilegien vnd Freyheiten/ die aber dieſer geſtalt allmach dem dritten Stand gleich/ vnnd Schaßbar gemacht werden.
Nach deme dieſe Regierung zu end geloffen/ verhoffeten wir Linderung vñ Beſſerung; erfahren aber im Werck ſelbſt/ daß alles in dem alten Gelaiß geblieben/ vñ ein Krieg nach dem andern angeſponnen wird/ ob ſchon die Hugenotten gantz danieder liegen/ vnd ſich ſo bald nicht werden wieder regen koͤnnen.
Vnd hie kompt vns abermahl ſchmertzlich vor/ daß die Vneinigkeit in deß Koͤnigs Hauß/ vnd vnder den Fuͤrſten deß Koͤnigreichs/ welche vielleicht waͤr einzuhalten/ oder beyzulegen/ den Hugonotten ſehr vortraͤglich wird/ in deme ſie ſich zu jhrẽ eygenen Nutzen vff die eine oder andere Seiten legen/ wo ſie durch einige Dienſte ſich koͤnnen nothwendig oder bedient machen.
Welcher geſtalt die Statt Montauban, die maͤchtigſte vnd gefaͤhrlichſte nach Roſchellen/ von dem Koͤniglichen Hooff erlangt hat/ jhre eingeriſſene Bollwerck vnnd Paſteyen wieder auffzurichten/ vnnd zwar vff Koͤniglichen Koſten/ vnd auß der Rentkammer.
Alſo muß die ſehr koſtbahre Muͤhe/ vnd alles was man an die Hugonottiſche Faction ve wendet/ vff einmahl verlohren gehen/ vñ vns die Hoffnung beneben/ daß wir dieſer Leuthe zu ewigen Tagen nicht geuͤbriget ſeyn koͤnnen.
Vnd wie bald haben ſie wiederumb ein Haupt/ wie bald werden ſie ſich wieder conſiderabel machẽ/ daß ein jeder Malcontent ſeine Zuflucht/ zu vnſerm groſſen Nachtheil/ vnd jhrem Nutzen/ bey jhnen nehme.
Vnd diß iſt eben vnſer groͤſtes Beſchwehren/ daß dieſer Cardinal die Sach nicht beobachtet/ vnd wegen anderer Geſchaͤfften zuruck ſtellet/ da doch ſein Vorfahr an der Hugonotten Vnderdruckung den Anfang/ ſo wohl eyfferig/ als erſprießlich gemacht hat.
Wir hatten vbergroſſe Sorge/ Angſt/ Muͤhe vnd Arbeit/ daß die Cron keinem Ketzer zutheil wuͤrde/ wie dann der gantze Erbſtam mit der Ketzerey befleckt vnd behafft geweſen.
Der Koͤnig lieſſe ſich davon ſaͤubern/ die Printzen vnd nechſte Erb-Namen erfuͤlleten jhren Lauff/ vnnd giengen an jhren Ort/ die junge Zweiglein kamen wieder in den Schooß der Catholiſche Romaniſchen Kirchen/ das Koͤnigliche Gebluͤth reynigte ſich gantz vnd gar von ſolchem Vnraht/ vnd fehlete nur an etlichen ſonſt groſſen Herꝛn in dem Koͤnigreich.
Dieſelben haben wir nach vnd nach herbey gebracht/ vnd vermeynten vff ſolche Weiſe ſolten die alte Ketzeriſche Staͤmme vergehen; muͤſſen aber nun vff ein newes foͤrchten/ weil man ſie von Hooff auß vnderſtuͤtzt vnd wieder auffrichtet/ ſie werden vns wieder vberachſeln wachſen/ vnnd gar vff den Kopff ſitzen.
Leben derowegen in ſolchen Zeiten/ da die jenige/ ſo der Kirchen Saͤugammen vnd Vorſteher ſeyn ſolten/ dieſelbe verſchmachten vnd bekuͤmmern laſſen.
Solte dann der Herꝛ Cardinal nicht beſſer thun/ wann er von ſeinem Weltlichen Ehren nachgebe/ daß die Kirch vngeſchmaͤhet bliebe? die Verwaltung deß Koͤnigreichs gebuͤhret eygentlich den Printzen vom Koͤniglichẽ Gebluͤth/ als Erben in zukuͤnfftigen Zeitẽ vnd Faͤllen: vnd iſt wegen der Religion an denſelben nichts zutadeln/ als wurdẽ ſie dẽ Ketzern gewogen ſeyn/ wie etwañ hiebevor man mit grunde vorwenden koͤnnen/ demnach ſolte man jhnen keine Vrſach geben/ den Hooff zu meiden/ vnd die jnnerliche Ruhe zuverſtoͤren/ dadurch dieerweiterte Graͤntzen wieder enge werden/ vnd vielleicht das Eygenthumb der Cron zur Schmaͤhlerung gelanget.
Bey ſo geſtalten Sachen koͤnnen wir bey vnſern Biſtummern vnd Praͤlaturen nicht bleiben/ noch vnſern wohl hergebrachten Stand fuͤhren/ vnd vnſere gebuͤhrende Stell in der Reichs Verſamblung nach Wuͤrden vertretten.
Dann es verarmen die Jnwohner/ vnd werden von den Executions Soldaten geplaget/ mehr zu gebẽ/ als in jhrem Vermoͤgen iſt/ alſo daß auch die Taffel nicht mehr kan gehalten werden/ anderer vnvmbgaͤnglichen Außgaben zugeſchweigen.
Das alleraͤrgſte aber iſt/ daß die fromme Dorffprieſter nicht koͤnnen zu dem taͤglichen Brod gelangen/ vnd eben deßwegen jhre Pfarren verlaſſen.
So ſind auch die Soldaten vber alle maſſen vnverſchaͤmbt vnd Gottloß/ als waͤren ſie alle miteinander Ketzer.
Die Andacht bey allem Volck verſchwindet/ vnd iſt keine Gottesforcht mehr zuſpuͤhren/ vnnd wann nicht bald dem Lande wird Frieden geſchafft/ ſo verwilden die Menſchen/ gleich wie das Land wuͤſte wird.
Vnſer Jammer iſt groͤſſer/ dann daß wir jhn ſollen beſchreiben r Darumb ſeufftzen wir zu GOtt/ dem Allmaͤchtigen/ daß er der Regenten Hertzen vnd Gemuͤther wolle zur Einigkeit neygen vnd lencken/ damit man den Ketzern ferner moͤge wiederſtehen/ vnd ferner den Garauß machen.
Das XVIII. Capitel.
Beſchwerden deß Ritterſtands in Franckreich/ bey dieſem zerruͤtteten Vnweſen.
GLeich wie der dritte vnd Burgerliche Stand ſich vmb den Feldbaw vnd Handel bemuͤhet/ die Nahrung vnnd den Vberfluß in diß Koͤnigreich zubringen: die Rathsherꝛn/ ſo eben wohl als die Cleriſey/ auß den dreyen Staͤnden gezogen wird/ vor die Gerechtigkeit vnnd das andere Leben ſorget/ alſo iſt der Ritterſtand wo den allen feindlichen Gewalt abzutreiben/ vnd das Scepter in deß Koͤnigs Hand veſt zumachen.
Der Koͤnig verſtehet es zum allerbeſten/ dann er kein andern Schwur thut/ ein Ding hoͤchlich zubeteuren/ als bey ſeinen Adelichen Trewen vnd Glauben: darauß dann ſelber folgt/ daß bey geſchwaͤchtem Adel der Koͤnig nicht ſtarck ſeyn mag.
Es erweiſen die vhralte Koͤnigliche Geſatz/ daß ein Bann vnnd Aberdann iſt/ oder das erſte vnd letzte Vffbott deß Adels/ wann einjeder in Perſon/ mit ſeiner gantzen Macht Verſcheinen/ vnd zu Feld ziehen muß/ welches nicht bald geſchicht/ als wann ein groſſe Niederlag vorgangen/ oder der Feind vnverſehens iſt eingefallen.
Bey welchen Zufaͤllen weder die Cleriſey/ noch die Juſtitz etwas vermoͤgen/ ja gantz zu Boden liegen/ darumb die Ritterſchafft alsdann die euſſerſie Nothwehr thun muß/ welche auch deßwegen das Rappier an der Seiten traͤgt/ wie vor Zeiten vnder den Roͤmern die Kriegsknechte den breyten Guͤrtel/ vnnd zwar zu allen Zeiten/ als in voller Bereytſchafft/ wann die geringſte boͤſe Zeitung erſchollen/ fort zureitten.
Dann der gemeine Mann iſt nicht ſchuldig von ſeinem Miſte/ oder von der nechſten Statt zugehen/ traͤgt auch die Gewehr allein vff ſeinen Reyſen wieder die Moͤrder vnd Rauber/ vnd muß allererſt zum Krieg ordentlicher Weiſe geſchrieben vnnd bewehrt gemacht werden; welches dann ein geraume Zeit erfordert/ vnd dem einbrechenden Vnheil kein ſchleunigen Wiederſtand thun mag.
Auß welchem allem leichtlich abzunehmen/ wie viel an der Ritterſchafft gelegen ſey/ zumahl man auß derſelben auch Marſchaͤlck/ Hertzogen vnd Pairs zumachen pfleget/ vnd was dieſelbe zuthun ſchuldig/ wann einige Noth vorfaͤlt:
wie dann die Hiſtorien von den Kriegen wieder die Engellaͤnder/ vnnd wieder die Burgundiſche Fuͤrſten/ endlich auch wieder die Spanier ſolches genugſam bezeugen/ da jederweilen der Adel ſich wie eine ſtaͤhline Maur dargeſtellet/ vnnd nicht gewichen/ biß jhre Mittburger vnnd die Cron in Sicherheit kommen/ derſelb aber den erſten Stand in dem Treffen mit dem Leib ſelbſt wollen bedecken vnnd erhalten/ ehe man vmb einen Fuß gewichen waͤre.
Welcher geſtalt eine vnd andere Landſchafft jhren Adel vff einmahl gantz eingebuͤßt vnd verlohren/ daß die Koͤnige zu groſſem Genuͤgen der allgemeinen Staͤnden ſolchen Wittiben erlaubet/ anſehnliche Heurahten wieder zuthun/ vnd die zweyte Ehevoͤgte vnnd Maͤnner/ ob ſie gleich nicht Adelich gebohren/ in den Adelichen Stand zubringen/ vnd alſo auch inn vnd auſſer der Landſchafft/ durch das gantze Koͤnigreich zu paſſieren/ auff daß nur ein ſolcher Landſchad wieder ergaͤntzet wuͤrde/ vnnd die Landſchafften an Ehr/ Macht vnd Herꝛlichkeit gegeneinander/ nicht vngleich blieben.
Vnd wie die Ritterſchafft eygentlich vff die Waffen gewidmet iſt/ alſo mag keiner vom Adel einige Hanthierung/ vnd Gewerb/ wie die Kauffleuthe/ treiben ob gleich in Welſchland die Fuͤrſten ſolche nutzbarlich gebrauchen/ vnd ohne Beflecken jhres Stands fuͤhren:
Es waͤre dann von eygenem Gewaͤchs vnd Einkom̃en/ das zu baarem Geld zumachen erlaubet iſt.
Auff daß aber der Stand moͤge gefuͤhret/ vnd dem Koͤnig am Hooff vnd in den Feldzuͤgen vffgewartet werden/ ſo iſt hiengegen die Ritterſchafft Schatzung frey an jhren Guͤttern/ ſetzt aber ſein Blut dar/ mit weit groͤſſer Gefahr/ als der dritte Stand ſein Gut/ oder den Vberſchuß vom Gut/ damit er die Hauptſumm/ vnd dz Capital behalte/ wann jhm ſchon ein paar Ernden zuruck bleiben/ oder in dem groſſen Beutel fallen muͤſſen.
Jetziger Zeit iſt der Adel ſehr in Abgang kommen/ vnd mag kein Wunder ſeyn/ wann man bedencket/ was vor ſchwehre Kriege bißher ſind gefuͤhret/ vnd vor Landſchafften erobert worden.
Die Staͤtte Roſchellen/ Privas, vnd andere/ ſo man den Hugonotten mit Gewalt entzogen/ haben viel Mannſchafft vffgerieben/ da der Adel immerzu vornen an der Spitz geſtanden/ vnd den Soldaten ein Muth gemacht.
Drey oder viermahl vber das Alpengebuͤrg/ nach Jtalien zu ziehen/ die wohlverwahrte enge Paͤß in dem Gebuͤrg bezwingen/ durch deß Feinds Land durchdringen/ vnd die Statt Caſal entſetzen/ auch die Siegreiche Teutſchen zuruck treiben/ hat viel Adelichen Bluts gekoſtet/ biß Franckreich ein veſten Fuß geſetzt/ vnd dem Spaniſchen Hochmuth ein Ziel geſtecket hat.
Es iſt bekant/ wie hitzig man vmb Leucaten, Salſes, Roſes, Perpignan, vnd andere Orth jenſeit dieſes Gebuͤrgs gefochten/ vnd wie frewdig der Adel ſein Blut dargebothen vnd flieſſen laſſen/ als wir dem jenigen Monarchen der die gantze Welt pochete/ vnd die Erdkugel vmbfaſſete/ in das Land gefallen/ vnd vor ſeinen Augen die Hauptveſtungen bezwungen/ die man ſonſten vor vnvberwindlich hielte: auch deſſelben Rodomontaden ſo wenig geachtet/ daß wir jhn auß dem Feldgeſchlagen/ zuruck getrieben/ vnd in die Vnkraͤfften gebracht/ daß er ſeinen betrangten Orten keine Rettung thun koͤnnen.
Vnd wann wir etwann zuweit hinein geſetzt/ oder auß Mangel eines vnnd andern Stuͤcks nicht alles behaupten moͤgen/ haben wir jhm dennoch ſein eygene Orth/ Stätt vnd Lande theur verkaufft/ vnnd vnſern Abzug/ wie ein vbermanter Loͤwe genommen/ welches alles ohne Blut nicht geſchehen koͤnnen.
Jn Flandern/ von der offenen See/ die Maaß vnnd Moſel hienauff/ durch Lothringen vnd Burgund/ biß an das Alpen Gebuͤrg haben wir vnſere Graͤntzen erweitert vnnd fortgeſetzt/ ſehr viel veſte Staͤtte mit Gewalt erobert/ vnd dieſer Cron einverleibet: ſonderlich aber der Schweden Niederlag in Teuſchland ſo herꝛlich gerochen/ daß dergleichen Exempel in keinen Geſchichten zufinden/ daruff dann der Rheinſtrom ſich vns ergeben/ die wir laͤngſt vmb die Maaſe vns zancketen/ ob wir einigen Orth vnd Paß gegen Teutſchland vff demſelben Strom haben moͤgten.
Auch lieſſen wir vns nicht wenig koſten/ den Paß an den Moſel zubehaupten/ den wir vor hundert Jahren ſo manlich errettet/ vnd nun mehr mit dem Rheinſtrom bedecket vnd verſichert ſehen.
Es hat zwar das wanckende Gluͤck vns manchen Duͤck erwieſen/ vndetliche mahl durch Vberfall/ dann mit groſſer Macht vns geſucht zuſtuͤrtzen/ aber das Adeliche Gebluͤth hat ſich nur deſto eyfferiger herfuͤr gethan/ vnd zu zweyen mahlen vnglaublichen Sieg davon getragen/ daruͤber noch etliche zarte Mutter weynen vnnd trawren/ daß ſie etwan jhren Ehevogt/ oder jhre Soͤhne vnnd Stamspflaͤntzlein daſelbſt eingebuͤſſet; ſich aber widerumb frewen/ daß der Frantzoͤſiſche Nahm deſto herꝛlicher worden/ vnd daß den jhrigen ein ſolches Ehrenbett zum Abſchied auß dieſer Welt gebuͤhren moͤgen.
Gleich wie jene Spartanerin nur fragte/ wie jhr einiger Sohn waͤre vmbkommen.
Als ſie nun verſtanden/ daß er im Streit wieder den Feind/ vor ſich vff das Angeſicht gefallen/ bezeugete ſie mehr Frewd/ dann Leyd/ als welche das Vatterland hoͤher hielte/ dann jhren eygenen Nutzen.
Vff ſolche Weiſe/ da der Adel allenthalben muß vornen dran ſeyn/ iſt er an der Zahl gering worden/ vnd kan auß kein einiger Landſchafft vffgezogen kommen/ wie vor Jahren.
Das aber iſt noch das alleraͤrgſte/ daß dem Adel auch die Mittel entgehen/ dem Koͤnig vnd dem Vatterland zu dienen.
Dann die vff den Graͤntzen wohnen/ werden von dem feindlichen Einfall/ oder von den nothwendigen Armeen vnd Beſatzungen jhres eygenen Volcks verderbet.
Wer aber mitten in dem Land wohnet/ muß wegen der Werbungen vnnd Durchzuͤgen/ ſich nicht viel weniger leyden.
Vnd wann das Land nicht recht gebawt wird/ traͤgt es nur deſto weniger.
Dannoch muß der Stand gefuͤhrt ſeyn/ vnd der Koͤnig bedient werden.
Wie dann ſehr viel vnder vns/ die wohl hergebrachte Adeliche freye Guͤtter denen muͤſſen vberlaſſen vnd verkauffen/ die Geld gehabt/ vnd durch jhre Finantzereyen hienfuͤhro vnder den Adel einſchleichen/ in deme die vhralte Staͤmme abgehen vnd verloͤſchen.
Kein groͤſſere Beſchwerd aber findet ſich/ daß der Adel in zweyffel muß ſtehen/ was er thun ſolle/ vnnd welcher Parthey er am Gewiſſenhafftigſten anhangen koͤnne.
Denn fragt man die Cleriſey/ ſo billig in dergleichen Faͤllen das ſicherſte treffen ſolte/ ob man ſich zu dem Könige thun/ oder es mit den Printzen halten muͤſſe/ iſt ſie eben ſo wohl beſtuͤrtzt vnd zweyffelhafftig.
Die Parlamenter haben jhr abſonderliches Abſehen vff jhrer Landſchafften Beruhigung vnd Wohlergehen/ vnd wolten gern allen Gewalt an ſich reiſſen/ haben aber ohne den Adel keinen Nachdruck/ vnd ſchlieſſen jederweilen/ was nicht das allerbeſte iſt/ nach deme die Laͤufften ſich begeben/ oder jhre Praͤſidenten den Hauffen verleyten.
Jn dieſem Fall muͤſſen die vom Adel entweder dem Koͤnig Gehorſam ſeyn/ oder den Printzen beyfaͤllig werden/ oder ein dritte Parthey machen/ welches alles ſehr nach dencklich ſeyn mag.
Dann was iſt mehr natuͤrlicher/ vnd allen Welt- vnd Geiſtlichen Rechten aͤhnlicher/ als daß der Adel an ſeinem Haupt/ das iſt/ an dem Koͤnig vnaußgeſetzt bleibe? die in Flandern lieſſen jhren jungen Graffen vnnd Herꝛn vff das Feld vor das Heer in der Wiegen tragen/ vnd erhielten dem Kind den Sieg.
Sie ſind aber nicht allein ſo Standhafftig geweſen/ ſondern die Frantzoſen haben es jhnen gleich/ vnd vorgethan/ wann man jhre junge Koͤnige der Gerechtſamkeit wollen verluſtig machen/ vnd ſie mit dem Land vnder das Joch bringen.
Es ſcheinet aber vor dißmahl ein gantz ander Werck zuſeyn/ in deme die jenige Raͤhte/ ſo der letzte verſtorbene Koͤnig zu Verwaltern geſetzt hat/ laut deß Koͤniglichen Teſtaments/ vneynig worden/ vnd ſich trennen.
Die Koͤnigin wird im Teſtamẽt oben an geſetzt/ wie in Franckreich herkommen/ vnd der natuͤrlichen Vernunfft gemaͤß iſt/ wann aber den Weibern die Regierung nicht will gebuͤhren/ vnd wir gar junge/ auch alte Exempel haben der ſchwehren Fehler/ ſo etwann vff dieſe Weiſe begangen worden/ gibt es kein geringes zuruck dencken; nicht daß einiger vom Adel wolte vom Koͤnig auſſetzen/ da derſelb die Regierung ſelbſten fuͤhrete/ ſondern ob man eben ſchuldig ſey/ einer mangelhafften Verwaltung zu parieren/ vnd durch den Beyfall dieſelbe billigen.
Darzu kompt dann/ daß ein Frembdling/ der geſtern ſich bey vns eingeſchlichen/ durch die Koͤnigin in deß Koͤnigs Namen das gantze Koͤnigreich’ regieret/ Fried vnd Krieg ſtifftet nach ſeinen eygenen Belieben.
Manchen treibt die Noth/ einandern der Ehrgeitz vnd verhoffte Nutzen zu dieſem Abgott/ damit er ſich herfuͤr thue/ oder bey dieſen ſchwehren Zeiten außbringe.
Die Roͤmiſche Rahts-Herꝛn entſchuldigten ſich beſter maſſen gegen dem Kayſer Tiberio, daß ſie vff Sejanum ſo viel haͤtten geſehen/ weil derſelb vom Kayſer ſelbſt ſo hoch ward gehalten; welche Entſchuldigung allhie auch gelten moͤgte/ da der Koͤnig nur bey vollen Jahren waͤre/ vnd die gantze Verwaltung bey jhm allein ſtuͤnde/ daß man ſeiner Willkuͤhr nach zugeben Vrſach haͤtte.
Vnder dem vorigen Koͤnig regierte der Cardinal Richelieu mit ſonderbahrer Klugheit/ vnd erhub dieſer Cronen Herꝛlichkeit/ daß wir die Spanier gar nicht/ ſondern daß ſie vns zufoͤrchten Vrſach hatten:
Ja wir ſchlugen ſie vff dẽ Graͤntzen mit ſolchem Eyffer/ daß ſie ſich von derſelben Stund an nicht wieder erhohlen koͤnnen/ als die alte Spaniſche Regimenter/ der Herꝛn deß Niederlaͤndiſchen Kriegsweſens/ auß Ehrſucht ſo vieler erhaltenẽ Triumphen/ ſich lieber wolten in die Pfann laſſen hawen/ als einen Tritt zuruck weichen/ vñ jhre Dienſte vff andere Gelegenheiten ſpahren.
Die Jmpoſten vnd Contributionen hauffeten ſich/ aber das Geld blieb im Lande/ vnd wurd zu deß Koͤnigs Dienſten gleichſam beſeit zu einem Nothfall geleget; da jetziger Zeit jederman klagt/ dieſer Cardinal habe ein vnnoͤthigen Einfall an den Jtalianiſchen Seekuͤſten gethan/ damit er ohne Schew ſein Geld moͤge nach Jtalien vbermachen.
Dem ſeye nun wie jhm wolle/ ſo war doch der vorige Cardinal ein gebohrner Frantzoß/ vñ koͤnte ſeiner Voreltern Dienſte anziehen.
Dieſer aber iſt frembd/ vnd ſiehet/ daß das Land erſchoͤpfft iſt/ darumb er billig die newe Haͤndel ſolte ein ſtellen/ vnd die angefangene zuvor abhaſpeln/ die vorige Koͤnige beſchrieben jhre Staͤnde/ trugen jhre Sachen vor/ berahtſchlagten ſich mit denſelben/ vnd fuͤhrten alſo Krieg/ nach Beſchaffenheit vnd Bewilligung/ ſo lang vnd viel es das Land ertragen kunte.
Vnd wer weiß/ was der Koͤnig mit der Zeit zu allen dieſen Dingen ſagen werde?
Soll ſich dann der Adel zu den Printzen ſchlagen/ ſo liegt alſo bald im Wege/ daß die Printzen bey den Spaniern Huͤlff ſuchen/ da doch das Spaniſche vnd Frantzoͤſiſche Gebluͤth einander ſo gar abguͤnſtig vnnd vngeneygt ſind/ daß man zuſagen pflegt/ wann beyderley Gebluͤth in ein Becken gelaſſen werde/ ſcheyde es ſich vnvermengt/ wie der Rohn im Genfer See.
Vor weniger Zeit ſchlugen wir vns mit den Spaniern bey Rocroy vnd Lens; vnd ſollen jetzunder ſie in Franckreich beruffen/ ja neben jhnen wieder vnſere Bruͤder vnd Mitbuͤrger/ ja wieder vnſern Koͤnig ſelbſt ſtehen/ die wir die Engellaͤndiſche Huͤlff den Hugenotten ſo gar vbel außgelegt haben.
Die Printzen ſind zwar Mitregenten/ vnd haben die Hoffnung zur Cron; moͤgen aber den Erbfeind nicht hienein laden/ noch die Cron zerreiſſen: Zumahl die Spanier jhre Dienſte vnd Vnkoſten belohnt wollen haben.
Soll man dann ein dritte Parthey machen/ vnd dieſe beyde Haupt- Parheyen gleichſam zum Vertrag noͤthigen/ ſo iſt kein geringe Gefahr darbey/ wie es mit der Zeit moͤgt vffgenommen werden.
Dieſe Meynung ſolte ſchier die beſte ſeyn/ daß ein dritte Parthey ſich vffwuͤrffe/ die dem Feind vff den Graͤntzen ſtewrete/ vnd die eroberte Orth verwahrete/ wann nur einige Mittel zu deren Vnderhaltung ſich finden wolten.
Der Weiſe Solon wolte es keinem Burger gutheyſſen/ daß er bey innerlichen Zerruͤttungen neutral bliebe/ vnd keiner Parthey anhienge/ dieweil ein jeder wegen deß Vaterlands ſich vnd daſſeinige ſolte wagen/ vnd dem jenigen Beyfall geben/ der nach ſeinem Wiſſen vnd Gewiſſen die beſte Sach haͤtte.
Wer kan aber allhie vrtheilen/ oder wer wird den Koͤniglichen Printzen vorgreiffen?
Die Printzen moͤgen ſelbſt ſich verleythen laſſen/ entweder durch eygenes Abſehen/ oder durch die Ohrenbläſer/ ſo von Frembden erkaufft ſind/ innerliche Vnruhe anzuſtellen/ gleich wie vor Zeiten vnder der Liga die Außlaͤndiſche Potentaten jhnen vnſere Thorheit zu Nutze machten/ vnd von der Cron abzwackten was ſie konten/ vnd jhnen wohlgelegen war; daß wir hernach ſtarcke Feldzuͤge thun muͤſſen/ biß wir das Enteuſſerte wieder erworben/ vnd den Schaden ergaͤntzen koͤnnen.
Vnd vber wen ſoll der Adel klagen?
Die Cleriſey moͤgte vielleicht die Gemuͤther vnd Gewiſſen zum fuͤglichſten lencken/ wann die Sach beyderſeits recht angegriffen wuͤrde.
Der Parlamenter Anſehen iſt nur zu Friedens Zeiten hoch gehalten/ vnd vergehet im Krieg.
Wann dann die Waffen mehr ſchaͤdlich/ als nutzlich ſind/ ohne reiffe Berahtſchlagung vnd gute Meynung/ ſcheinet es je beſſer/ daß man innenhalte/ ob vielleicht die Zeit was erſprießliches gebehren moͤgte.
Wer kan aber ſtill ſitzen in dem jenigen Schiff/ daß vff dem wilden Meer von den Wellen geſchlagen/ vnd von den Sturmwinden hien vnd her getrieben wird?
Darumb Cicero zur Zeit deß letzten Burgerlichen Kriegs/ ehe das Kayſerthumb vffgerichte worden/ ſehr wohl ſagte/ Jch ſehe wohl/ von wem ich mich abthun ſoll/ ſehe aber nicht/ wem ich nachfolgen ſoll.
Wie gemeyniglich bey allen inheymiſchen Kriegen geſchicht/ daß die Partheyen beyderſeits etwas recht vnd etwas vnrecht haben/ da durch auch verſtaͤndige Leuth jrꝛ werden/ daß ſie nicht wiſſen was ſie thun ſollen/ vnd dennoch Gott vnd der Zeit den Außgang befehlen muͤſſen.
Das XIX. Capitel.
Beſchluß.
GLeich wie die trawrige vnd frewdige Schawſpiel in gewiſſe actus ſich abtheylen/ nach deme die Geſchichten vorkommen. vnd ablauffen/ alſo haben wir hiemit von dem Cardinal Mazarin die drey erſte Theil dem guͤnſtigen Leſer darbiethen/ vnd ſein Verlangen vom Außgang dieſer ſchwaͤren Haͤndel nicht wollen laͤnger vffhalten.
Dann jetzt tritt offt erwehnter Cardinal Mazarin abermahl in das Geſicht/ nach dem er eine geringe Zeit gleichſam hinder der Tapezerey verborgen geſtanden/ vnd die andere Perſonen/ als den Hertzogen von Orleans, den Printzen von Condé, die Parlamenter/ ja die Koͤnigin ſelbſt laſſen das jhrige verrichten/ biß die rechte Zeit jhn wieder herfuͤr ziehe.
Die Naturkuͤndiger wollen ins gemein lehren/ die Geyſter beyden Mitternaͤchtigen Voͤlckern ſeyen nicht ſo ſubtiel/ wegen deß ſchwehren Lufftes/ als der andern Voͤlckern/ vnd dienen am allerbeſten zu dieffſinnigen kuͤnſtlichen Erfindungen/ gleich wie diehitzige Climata nur lauter Gall/ Rach/ vnnd Boßheit in den Menſchen zielen; darumb ſeyen die Mittenlaͤnder ſo wol an Lufft vnd Gewaͤchs/ als an ſinnreichen Geyſtern die allerbeſte: welcher geſtalt Jtalien zwiſchen Teutſchland vnd Africa ſeyn moͤgte.
So wird dann nun der Cardinal Mazarin ſeiner Witz vnnd Subtitligkeit wohl bedoͤrffen/ daß er ſich herauß wickle/ vnnd die Hand/ ja das Haupt oben behalte:
Zumahl er es zuthun hat ſchier mit allen Fuͤrſten in Franckreich/ die zwar jhre Gedancken nicht bald ſo lang zuſammen halten/ daß ſie das beſte vnd vortraͤglichſte koͤnten erſinnen/ vnnd dannenhero blindlingen im Eyffer heran platzen/ es ſeye dann/ daß ſie gute geheyme Raͤhte haben/ die alles wohl abwegen/ vnd jhren Herꝛſchafften den Weg zeygen zu dem vorgeſteckten Ziel; aber hiebey nicht jedemahl den Nagel vff den Kopff trefſen.
Weil ſie ſich ſelbſten zuvorderſt/ vnd vnvermerckt meynen/ auch jhrer Herren Paſſionen gar offt nachgeben muͤſſen.
Der Cardinal Mazarin aber hat es auch zuthun mit trefflich verſchmuͤtzten Politicis vnd Parlamentern/ in welchen ſo viel der Beyſitzer ſich finden/ daß die Witz wo nicht bey jeden/ doch bey allen wohnet/ vnd ſich mercken laͤſſet.
Dieſe hoͤchſte Rahtſtellen nun vor bey zugehen iſt vnmuͤglich/ weil ſie deß Koͤnigs Vrtheil ſo gar offt pflegen zu reformiern/ zu vnderdrucken/ vnd allen Gewalt nach Hooff/ in den hohen Raht erzwingen wollen/ oder einem geheymſten Favoriten allein beylegen/ iſt zumahl gefaͤhrlich/ in einem ſochen ſecuol, das nicht ſchertzet/ ſondern den Baum mit Stumpff vnd Stiel/ Stamm vnd Aeſten/ ohne Exempel/ ohne Lehr/ ohne Nachdencken/ ohne Forcht/ ohne Gewiſſen vmb hawet.
Vnd wehr ſiehet nicht/ daß mehr dann zuviel wahr worden in Franckreich/ wz man im gemeynen Sprichwort ſagt/ wehe dem Volck/ deſſen Fuͤrſt oder Koͤnig ein Kind iſt.
Dann da muß ein vnſchuldiges Kind/ ein vnverſtaͤndiger Knab/ ein vnerfahrner Juͤngling befehlen/ oder befohlen haben/ was er mit Gedancken nicht kan erreychen; vnnd ob er ſchon der allerhoͤchſte iſt vnder all ſeinem Volck/ der kein andern Richter vber ſich erkennet/ als GOtt den Herꝛn; ob jhm auch ſchon niemand darff einreden/ warumb er dieſes ſo/ jenes ſonſt mache vnd verordne/ zumahl er antwortet dann diß iſt vnſer endlicher Will vnnd Meynung; So iſt er doch aller Freyheit beraubet/ in dem man jhn leytet/ wie ein Pferd mit dem Zaum.
Wann auch das junge frewdige Roͤßlein ſolte einen Sprung thun/ vnnd ſich wieder ſeines Bereiters Meynung erluſtieren/ ſo weyß doch derſelb aller maſſen nachzugeben/ vnd den Sinn zulencken/ daß alles gehet/ nicht wie der Fuͤrſt will/ ſondern wie es der Miniſtre d’ Eſtat richtet.
Es wollen etliche Ethici die Weiber auch vnder dem Namen deß Kindes/ was die Regierung belanget/ verſtehen.
Dann ob gleich Plato ſie aller maͤnlichen Tugenden faͤhig achtet/ ſo will er doch nur den Außbund von den Weibern meynen/ deren es ſo wenig gibt/ als der Voͤgel/ Phœnix genant/ der vngepart ſich ſelbſten in ſeinem Neſt allein verjungt/ vnd vielleicht jede fuͤnffhundert Jahr nur einmahl in der gantzen Welt ſich ſehen laͤſt.
Gewiß dennoch/ daß der Weiber Sinn wegen jhrer Complexion ſich viel leichter bewegt vnd aͤndert/ als der Maͤnner/ darumb denſelben weyſe Raͤhte zugeben werden.
Wie wſe nun der Cardinal Mazarin ſey/ vnd ob ſeine Regierung/ die er Anfangs vnder dem Namen der Koͤnigin/ jetzt vnder dem Anſehen deß Koͤnigs treibet/ dem Koͤniglichen Hooff/ den Koͤniglichen Printzen/ dem gantzen Koͤnigreich/ ja jhm ſelbſten zum beſtẽ werde außſchlagẽ/ ſoll dermahl eins mit mehrerm erinnert werden; vnd ob ſchon von dem Anfang eines Handels durch den Außgang nicht ſoll gevrtheilt werden/ ſo ſpuͤhret man doch bey einem todkrancken Menſchen/ ob der Medicus ſein Stuͤck verſtehe/ vnd ſeinem Beruff ein genuͤgen gethan habe.
ENDE.
