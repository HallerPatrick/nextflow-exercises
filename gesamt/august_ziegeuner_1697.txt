Von Gottes Gnaden Wir Ernſt Auguſts/ Hertzog zu Braunſchweig und Luͤneburg/ des Heil. Koͤm.
Reichs Churfuͤrſt/ Biſchoff zu Oßnabruͤck/ ꝛc.
Fuͤgen hiemit zu wiſſen/ demnach Wir zu Vnſerm ſonderbahren Mißfallen berichtet worden/ daß eine Zeithero vielfaͤltige raͤuberſche Partheien und Ziegeuner/ denen deßfals vorhin ergangenen und publicirten verſchiedenen Edictis zu wider/ in Vnſerm Churfuͤrſtenthumb und Landen herum vagiren, und Vnſern Vnterthanen mit ihrem Rauben und Stelen groſſen Schaden zufuͤgen; So haben Wir/ aus Landes-Vaͤterlicher Sorgfald/ der Nothdurfft ermeſſen/ die ausgegangene Edicta dahin zu renoviren, daß die alſo genante Ziegeuner/ deren Weiber/ Kinder und gantzer Anhang/ hinfuͤhro und zu allen Zeiten in Vnſern Landen nicht geduldet/ ihnen auch kein Durchzug oder Nachtlager berſtattet werden ſoll/ geſtalt Wir dann ferner ſetzen und ordnen/ daß/ wenn hinfuͤhro jemand von Vnſern Vnterthanen/ abſonderlich der gemeine Mann in den Staͤdten und auf dem Lande betroffen werden wird/ der einen Ziegeuner oder Ziegeunerinn beherberget/ hauſet oder heget/ derſelbe jedesmal mit zehen Thaler/ oder/ da zu Erlegung ſothaner Gelder/ keine Mittel bey ihm verhanden/ mit Gefaͤngniß ohnausbleiblich beſtraffet werden ſoll; Befehlen demnach allen und jeden Obrigkeiten in den Staͤdten und auf dem Lande/ auch allen und jeden Gerichts-Einhabern/ uͤber den Jnhalt dieſes Vnſern Edicts mit allem Ernſt zu halten/ widrigen fals aber ſcharffen Einſehens gewaͤrtig zu ſeyn/ damit auch niemand mit der Vnwiſſenheit ſich entſchuldigen koͤnne/ ſoll’ dieſer vnſer ernſter Befehl und verordnung von den Cantzeln allenthalben oͤffentlich verleſen/ und gewoͤhnlicher Orten affigiret werden; Geben in Vnſer Reſidence Hannover am 28. Januarii 1697.
Ernſt Auguſts/Churfuͤrſt.
